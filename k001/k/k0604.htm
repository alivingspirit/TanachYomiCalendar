<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - יהושוע פרק ד</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>

<A HREF="k0.htm">תנ"ך</A> -
יהושוע - <A HREF="k06.htm">הכול</A><BR>פרק
<A HREF="k0601.htm">א</A>
<A HREF="k0602.htm">ב</A>
<A HREF="k0603.htm">ג</A>
ד
<A HREF="k0605.htm">ה</A>
<A HREF="k0606.htm">ו</A>
<A HREF="k0607.htm">ז</A>
<A HREF="k0608.htm">ח</A>
<A HREF="k0609.htm">ט</A>
<A HREF="k0610.htm">י</A>
<A HREF="k0611.htm">יא</A>
<A HREF="k0612.htm">יב</A>
<A HREF="k0613.htm">יג</A>
<A HREF="k0614.htm">יד</A>
<A HREF="k0615.htm">טו</A>
<A HREF="k0616.htm">טז</A>
<A HREF="k0617.htm">יז</A>
<A HREF="k0618.htm">יח</A>
<A HREF="k0619.htm">יט</A>
<A HREF="k0620.htm">כ</A>
<A HREF="k0621.htm">כא</A>
<A HREF="k0622.htm">כב</A>
<A HREF="k0623.htm">כג</A>
<A HREF="k0624.htm">כד</A>
</P>
<HR>

<H1>יהושוע פרק ד</H1>

<A NAME="1"> </A>
<P><B>א</B> ויהי כאשר-תמו כל-הגוי, לעבור את-הירדן;  {פ}</P><P>ויאמר יהוה, אל-יהושוע לאמור. 
<A NAME="2"> </A>
<B>ב</B> קחו לכם מן-העם, שנים עשר אנשים--איש-אחד איש-אחד, משבט. 
<A NAME="3"> </A>
<B>ג</B> וצוו אותם, לאמור, שאו-לכם מזה מתוך הירדן ממצב רגלי הכוהנים, הכין שתים-עשרה אבנים; והעברתם אותם, עימכם, והנחתם אותם, במלון אשר-תלינו בו הלילה.  {ס}</P>
<A NAME="4"> </A>
<P><B>ד</B> ויקרא יהושוע, אל-שנים העשר איש, אשר הכין, מבני ישראל--איש-אחד איש-אחד, משבט. 
<A NAME="5"> </A>
<B>ה</B> ויאמר להם, יהושוע, עברו לפני ארון יהוה אלוהיכם, אל-תוך הירדן; והרימו לכם איש אבן אחת, על-שכמו, למספר, שבטי בני-ישראל. 
<A NAME="6"> </A>
<B>ו</B> למען, תהיה זאת אות--בקרבכם:  כי-ישאלון בניכם מחר לאמור, מה האבנים האלה לכם. 
<A NAME="7"> </A>
<B>ז</B> ואמרתם להם, אשר נכרתו מימי הירדן מפני ארון ברית-יהוה--בעוברו בירדן, נכרתו מי הירדן; והיו האבנים האלה לזיכרון, לבני ישראל--עד-עולם. 
<A NAME="8"> </A>
<B>ח</B> ויעשו-כן בני-ישראל, כאשר ציווה יהושוע, וישאו שתי-עשרה אבנים מתוך הירדן כאשר דיבר יהוה אל-יהושוע, למספר שבטי בני-ישראל; ויעבירום עימם אל-המלון, ויניחום שם. 
<A NAME="9"> </A>
<B>ט</B> ושתים עשרה אבנים, הקים יהושוע בתוך הירדן--תחת מצב רגלי הכוהנים, נושאי ארון הברית; ויהיו שם, עד היום הזה. 
<A NAME="10"> </A>
<B>י</B> והכוהנים נושאי הארון, עומדים בתוך הירדן, עד תום כל-הדבר אשר-ציווה יהוה את-יהושוע לדבר אל-העם, ככול אשר-ציווה משה את-יהושוע; וימהרו העם, ויעבורו. 
<A NAME="11"> </A>
<B>יא</B> ויהי כאשר-תם כל-העם, לעבור; ויעבור ארון-יהוה והכוהנים, לפני העם. 
<A NAME="12"> </A>
<B>יב</B> ויעברו בני-ראובן ובני-גד וחצי שבט המנשה, חמושים, לפני, בני ישראל--כאשר דיבר אליהם, משה. 
<A NAME="13"> </A>
<B>יג</B> כארבעים אלף, חלוצי הצבא--עברו לפני יהוה, למלחמה, אל, ערבות יריחו.  {ס}</P>
<A NAME="14"> </A>
<P><B>יד</B> ביום ההוא, גידל יהוה את-יהושוע, בעיני, כל-ישראל; וייראו אותו, כאשר יראו את-משה כל-ימי חייו.  {פ}</P>
<A NAME="15"> </A>
<P><B>טו</B> ויאמר יהוה, אל-יהושוע לאמור. 
<A NAME="16"> </A>
<B>טז</B> צווה, את-הכוהנים, נושאי, ארון העדות; ויעלו, מן-הירדן. 
<A NAME="17"> </A>
<B>יז</B> ויצו יהושוע, את-הכוהנים לאמור:  עלו, מן-הירדן. 
<A NAME="18"> </A>
<B>יח</B> ויהי כעלות הכוהנים נושאי ארון ברית-יהוה, מתוך הירדן, ניתקו כפות רגלי הכוהנים, אל החרבה; וישובו מי-הירדן למקומם, וילכו כתמול-שלשום על-כל-גדותיו. 
<A NAME="19"> </A>
<B>יט</B> והעם, עלו מן-הירדן, בעשור, לחודש הראשון; ויחנו, בגלגל, בקצה, מזרח יריחו. 
<A NAME="20"> </A>
<B>כ</B> ואת שתים עשרה האבנים האלה, אשר לקחו מן-הירדן--הקים יהושוע, בגלגל. 
<A NAME="21"> </A>
<B>כא</B> ויאמר אל-בני ישראל, לאמור:  אשר ישאלון בניכם מחר את-אבותם לאמור, מה האבנים האלה. 
<A NAME="22"> </A>
<B>כב</B> והודעתם, את-בניכם לאמור:  ביבשה עבר ישראל, את-הירדן הזה. 
<A NAME="23"> </A>
<B>כג</B> אשר-הוביש יהוה אלוהיכם את-מי הירדן, מפניכם--עד-עוברכם:  כאשר עשה יהוה אלוהיכם לים-סוף אשר-הוביש מפנינו, עד-עוברנו. 
<A NAME="24"> </A>
<B>כד</B> למען דעת כל-עמי הארץ, את-יד יהוה, כי חזקה, היא--למען יראתם את-יהוה אלוהיכם, כל-הימים.  {פ}</P>

<HR>
<P CLASS=s>

<A HREF="k0.htm">תנ"ך</A> -
יהושוע - <A HREF="k06.htm">הכול</A><BR>פרק
<A HREF="k0601.htm">א</A>
<A HREF="k0602.htm">ב</A>
<A HREF="k0603.htm">ג</A>
ד
<A HREF="k0605.htm">ה</A>
<A HREF="k0606.htm">ו</A>
<A HREF="k0607.htm">ז</A>
<A HREF="k0608.htm">ח</A>
<A HREF="k0609.htm">ט</A>
<A HREF="k0610.htm">י</A>
<A HREF="k0611.htm">יא</A>
<A HREF="k0612.htm">יב</A>
<A HREF="k0613.htm">יג</A>
<A HREF="k0614.htm">יד</A>
<A HREF="k0615.htm">טו</A>
<A HREF="k0616.htm">טז</A>
<A HREF="k0617.htm">יז</A>
<A HREF="k0618.htm">יח</A>
<A HREF="k0619.htm">יט</A>
<A HREF="k0620.htm">כ</A>
<A HREF="k0621.htm">כא</A>
<A HREF="k0622.htm">כב</A>
<A HREF="k0623.htm">כג</A>
<A HREF="k0624.htm">כד</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('k0604')</SCRIPT></P>
</BODY></HTML>
