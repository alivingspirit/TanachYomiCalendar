<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - מיכה פרק ד</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>

<A HREF="k0.htm">תנ"ך</A> -
מיכה - <A HREF="k18.htm">הכול</A><BR>פרק
<A HREF="k1801.htm">א</A>
<A HREF="k1802.htm">ב</A>
<A HREF="k1803.htm">ג</A>
ד
<A HREF="k1805.htm">ה</A>
<A HREF="k1806.htm">ו</A>
<A HREF="k1807.htm">ז</A>
</P>
<HR>

<H1>מיכה פרק ד</H1>

<A NAME="1"> </A>
<P><B>א</B> והיה באחרית הימים, יהיה הר בית-יהוה נכון בראש ההרים, ונישא הוא, מגבעות; ונהרו עליו, עמים. 
<A NAME="2"> </A>
<B>ב</B> והלכו גויים רבים, ואמרו לכו ונעלה אל-הר-יהוה ואל-בית אלוהי יעקוב, ויורנו מדרכיו, ונלכה באורחותיו:  כי מציון תצא תורה, ודבר-יהוה מירושלים. 
<A NAME="3"> </A>
<B>ג</B> ושפט, בין עמים רבים, והוכיח לגויים עצומים, עד-רחוק; וכיתתו חרבותיהם לאיתים, וחניתותיהם למזמרות--לא-ישאו גוי אל-גוי חרב, ולא-ילמדון עוד מלחמה. 
<A NAME="4"> </A>
<B>ד</B> וישבו, איש תחת גפנו ותחת תאנתו--ואין מחריד:  כי-פי יהוה צבאות, דיבר. 
<A NAME="5"> </A>
<B>ה</B> כי, כל-העמים, ילכו, איש בשם אלוהיו; ואנחנו, נלך בשם-יהוה אלוהינו--לעולם ועד.  {פ}</P>
<A NAME="6"> </A>
<P><B>ו</B> ביום ההוא נאום-יהוה, אוספה הצולעה, והנידחה, אקבצה; ואשר, הרעותי. 
<A NAME="7"> </A>
<B>ז</B> ושמתי את-הצולעה לשארית, והנהלאה לגוי עצום; ומלך יהוה עליהם בהר ציון, מעתה ועד-עולם.  {פ}</P>
<A NAME="8"> </A>
<P><B>ח</B> ואתה מגדל-עדר, עופל בת-ציון--עדיך תאתה; ובאה, הממשלה הראשונה, ממלכת, לבת ירושלים. 
<A NAME="9"> </A>
<B>ט</B> עתה, למה תריעי ריע; המלך אין-בך, אם-יועצך אבד--כי-החזיקך חיל, כיולדה. 
<A NAME="10"> </A>
<B>י</B> חולי וגוחי בת-ציון, כיולדה:  כי-עתה תצאי מקריה ושכנת בשדה, ובאת עד-בבל שם תינצלי--שם יגאלך יהוה, מכף אויבייך. 
<A NAME="11"> </A>
<B>יא</B> ועתה נאספו עלייך, גויים רבים--האומרים תחנף, ותחז בציון עינינו. 
<A NAME="12"> </A>
<B>יב</B> והמה, לא ידעו מחשבות יהוה, ולא הבינו, עצתו:  כי קיבצם, כעמיר גורנה. 
<A NAME="13"> </A>
<B>יג</B> קומי ודושי בת-ציון, כי-קרנך אשים ברזל ופרסותייך אשים נחושה, והדיקות, עמים רבים; והחרמתי ליהוה בצעם, וחילם לאדון כל-הארץ. 
<A NAME="14"> </A>
<B>יד</B> עתה תתגודדי בת-גדוד, מצור שם עלינו; בשבט יכו על-הלחי, את שופט ישראל.  {ס}</P>

<HR>
<P CLASS=s>

<A HREF="k0.htm">תנ"ך</A> -
מיכה - <A HREF="k18.htm">הכול</A><BR>פרק
<A HREF="k1801.htm">א</A>
<A HREF="k1802.htm">ב</A>
<A HREF="k1803.htm">ג</A>
ד
<A HREF="k1805.htm">ה</A>
<A HREF="k1806.htm">ו</A>
<A HREF="k1807.htm">ז</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('k1804')</SCRIPT></P>
</BODY></HTML>
