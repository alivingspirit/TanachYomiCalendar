<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - יהושוע פרק ב</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>

<A HREF="k0.htm">תנ"ך</A> -
יהושוע - <A HREF="k06.htm">הכול</A><BR>פרק
<A HREF="k0601.htm">א</A>
ב
<A HREF="k0603.htm">ג</A>
<A HREF="k0604.htm">ד</A>
<A HREF="k0605.htm">ה</A>
<A HREF="k0606.htm">ו</A>
<A HREF="k0607.htm">ז</A>
<A HREF="k0608.htm">ח</A>
<A HREF="k0609.htm">ט</A>
<A HREF="k0610.htm">י</A>
<A HREF="k0611.htm">יא</A>
<A HREF="k0612.htm">יב</A>
<A HREF="k0613.htm">יג</A>
<A HREF="k0614.htm">יד</A>
<A HREF="k0615.htm">טו</A>
<A HREF="k0616.htm">טז</A>
<A HREF="k0617.htm">יז</A>
<A HREF="k0618.htm">יח</A>
<A HREF="k0619.htm">יט</A>
<A HREF="k0620.htm">כ</A>
<A HREF="k0621.htm">כא</A>
<A HREF="k0622.htm">כב</A>
<A HREF="k0623.htm">כג</A>
<A HREF="k0624.htm">כד</A>
</P>
<HR>

<H1>יהושוע פרק ב</H1>

<A NAME="1"> </A>
<P><B>א</B> וישלח יהושוע-בן-נון מן-השיטים שניים-אנשים מרגלים, חרש לאמור, לכו ראו את-הארץ, ואת-יריחו; וילכו ויבואו בית-אישה זונה, ושמה רחב--וישכבו-שמה. 
<A NAME="2"> </A>
<B>ב</B> וייאמר, למלך יריחו לאמור:  הנה אנשים באו הנה הלילה, מבני ישראל--לחפור את-הארץ. 
<A NAME="3"> </A>
<B>ג</B> וישלח מלך יריחו, אל-רחב לאמור:  הוציאי האנשים הבאים אלייך, אשר-באו לביתך--כי לחפור את-כל-הארץ, באו. 
<A NAME="4"> </A>
<B>ד</B> ותיקח האישה את-שני האנשים, ותצפנו; ותאמר כן, באו אליי האנשים, ולא ידעתי, מאיין המה. 
<A NAME="5"> </A>
<B>ה</B> ויהי השער לסגור, בחושך והאנשים יצאו--לא ידעתי, אנה הלכו האנשים; רדפו מהר אחריהם, כי תשיגום. 
<A NAME="6"> </A>
<B>ו</B> והיא, העלתם הגגה; ותטמנם בפשתי העץ, הערוכות לה על-הגג. 
<A NAME="7"> </A>
<B>ז</B> והאנשים, רדפו אחריהם דרך הירדן, על, המעברות; והשער סגרו--אחרי, כאשר יצאו הרודפים אחריהם. 
<A NAME="8"> </A>
<B>ח</B> והמה, טרם ישכבון; והיא עלתה עליהם, על-הגג. 
<A NAME="9"> </A>
<B>ט</B> ותאמר, אל-האנשים--ידעתי, כי-נתן יהוה לכם את-הארץ; וכי-נפלה אימתכם עלינו, וכי נמוגו כל-יושבי הארץ מפניכם. 
<A NAME="10"> </A>
<B>י</B> כי שמענו, את אשר-הוביש יהוה את-מי ים-סוף מפניכם, בצאתכם, ממצריים; ואשר עשיתם לשני מלכי האמורי אשר בעבר הירדן, לסיחון ולעוג--אשר החרמתם, אותם. 
<A NAME="11"> </A>
<B>יא</B> ונשמע ויימס לבבנו, ולא-קמה עוד רוח באיש מפניכם:  כי, יהוה אלוהיכם--הוא אלוהים בשמיים ממעל, ועל-הארץ מתחת. 
<A NAME="12"> </A>
<B>יב</B> ועתה, הישבעו-נא לי ביהוה, כי-עשיתי עימכם, חסד; ועשיתם גם-אתם עם-בית אבי, חסד, ונתתם לי, אות אמת. 
<A NAME="13"> </A>
<B>יג</B> והחייתם את-אבי ואת-אימי, ואת-אחיי ואת-אחיותיי, ואת, כל-אשר להם; והצלתם את-נפשותינו, ממוות. 
<A NAME="14"> </A>
<B>יד</B> ויאמרו לה האנשים, נפשנו תחתיכם למות, אם לא תגידו, את-דברנו זה; והיה, בתת-יהוה לנו את-הארץ, ועשינו עימך, חסד ואמת. 
<A NAME="15"> </A>
<B>טו</B> ותורידם בחבל, בעד החלון:  כי ביתה בקיר החומה, ובחומה היא יושבת. 
<A NAME="16"> </A>
<B>טז</B> ותאמר להם ההרה לכו, פן-יפגעו בכם הרודפים; ונחבאתם שמה שלושת ימים, עד שוב הרודפים, ואחר, תלכו לדרככם. 
<A NAME="17"> </A>
<B>יז</B> ויאמרו אליה, האנשים:  נקיים אנחנו, משבועתך הזה אשר השבעתנו. 
<A NAME="18"> </A>
<B>יח</B> הנה אנחנו באים, בארץ; את-תקוות חוט השני הזה תקשרי, בחלון אשר הורדתנו בו, ואת-אביך ואת-אימך ואת-אחייך ואת כל-בית אביך, תאספי אלייך הביתה. 
<A NAME="19"> </A>
<B>יט</B> והיה כול אשר-ייצא מדלתי ביתך החוצה, דמו בראשו--ואנחנו נקיים; וכול אשר יהיה איתך, בבית--דמו בראשנו, אם-יד תהיה-בו. 
<A NAME="20"> </A>
<B>כ</B> ואם-תגידי, את-דברנו זה--והיינו נקיים, משבועתך אשר השבעתנו. 
<A NAME="21"> </A>
<B>כא</B> ותאמר כדבריכם כן-הוא, ותשלחם וילכו; ותקשור את-תקוות השני, בחלון. 
<A NAME="22"> </A>
<B>כב</B> וילכו, ויבואו ההרה, ויישבו שם שלושת ימים, עד-שבו הרודפים; ויבקשו הרודפים בכל-הדרך, ולא מצאו. 
<A NAME="23"> </A>
<B>כג</B> וישובו שני האנשים, ויירדו מההר, ויעברו ויבואו, אל-יהושוע בן-נון; ויספרו-לו--את כל-המוצאות, אותם. 
<A NAME="24"> </A>
<B>כד</B> ויאמרו, אל-יהושוע, כי-נתן יהוה בידנו, את-כל-הארץ; וגם-נמוגו כל-יושבי הארץ, מפנינו.  {ס}</P>

<HR>
<P CLASS=s>

<A HREF="k0.htm">תנ"ך</A> -
יהושוע - <A HREF="k06.htm">הכול</A><BR>פרק
<A HREF="k0601.htm">א</A>
ב
<A HREF="k0603.htm">ג</A>
<A HREF="k0604.htm">ד</A>
<A HREF="k0605.htm">ה</A>
<A HREF="k0606.htm">ו</A>
<A HREF="k0607.htm">ז</A>
<A HREF="k0608.htm">ח</A>
<A HREF="k0609.htm">ט</A>
<A HREF="k0610.htm">י</A>
<A HREF="k0611.htm">יא</A>
<A HREF="k0612.htm">יב</A>
<A HREF="k0613.htm">יג</A>
<A HREF="k0614.htm">יד</A>
<A HREF="k0615.htm">טו</A>
<A HREF="k0616.htm">טז</A>
<A HREF="k0617.htm">יז</A>
<A HREF="k0618.htm">יח</A>
<A HREF="k0619.htm">יט</A>
<A HREF="k0620.htm">כ</A>
<A HREF="k0621.htm">כא</A>
<A HREF="k0622.htm">כב</A>
<A HREF="k0623.htm">כג</A>
<A HREF="k0624.htm">כד</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('k0602')</SCRIPT></P>
</BODY></HTML>
