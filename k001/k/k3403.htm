<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - דנייאל פרק ג</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>

<A HREF="k0.htm">תנ"ך</A> -
דנייאל - <A HREF="k34.htm">הכול</A><BR>פרק
<A HREF="k3401.htm">א</A>
<A HREF="k3402.htm">ב</A>
ג
<A HREF="k3404.htm">ד</A>
<A HREF="k3405.htm">ה</A>
<A HREF="k3406.htm">ו</A>
<A HREF="k3407.htm">ז</A>
<A HREF="k3408.htm">ח</A>
<A HREF="k3409.htm">ט</A>
<A HREF="k3410.htm">י</A>
<A HREF="k3411.htm">יא</A>
<A HREF="k3412.htm">יב</A>
</P>
<HR>

<H1>דנייאל פרק ג</H1>

<A NAME="1"> </A>
<P><B>א</B> נבוכדנאצר מלכא, עבד צלים די-דהב, רומיה אמין שיתין, פתייה אמין שית; אקימיה בבקעת דורא, במדינת בבל. 
<A NAME="2"> </A>
<B>ב</B> ונבוכדנאצר מלכא שלח למכנש לאחשדרפניא סגניא ופחוותא אדרגזריא גדבריא דתבריא, תפתיא, וכול, שלטוני מדינתא--למיתי לחנוכת צלמא, די הקים נבוכדנאצר מלכא. 
<A NAME="3"> </A>
<B>ג</B> באדיין מתכנשין אחשדרפניא סגניא ופחוותא אדרגזריא גדבריא דתבריא תפתיי, וכול שלטוני מדינתא, לחנוכת צלמא, די הקים נבוכדנאצר מלכא; וקיימין לוקביל צלמא, די הקים נבוכדנאצר. 
<A NAME="4"> </A>
<B>ד</B> וכרוזא, קרי בחיל:  לכון אמרין עממיא, אומיא ולישניא. 
<A NAME="5"> </A>
<B>ה</B> בעידנא די-תשמעון קל קרנא משרוקיתא קתרוס שבכא פסנתירין, סומפוניא, וכול, זני זמרא--תיפלון ותסגדון לצלם דהבא, די הקים נבוכדנאצר מלכא. 
<A NAME="6"> </A>
<B>ו</B> ומן-די-לא ייפיל, ויסגוד--בה-שעתא יתרמי, לגוא-אתון נורא יקידתא. 
<A NAME="7"> </A>
<B>ז</B> כל-קוביל דנה ביה-זמנא כדי שמעין כל-עממיא קל קרנא משרוקיתא קתרוס שבכא, פסנטירין, וכול, זני זמרא--נפלין כל-עממיא אומיא ולישניא, סגדין לצלם דהבא, די הקים, נבוכדנאצר מלכא. 
<A NAME="8"> </A>
<B>ח</B> כל-קוביל דנה ביה-זמנא, קריבו גוברין כשדאין; ואכלו קרציהון, די יהודיי. 
<A NAME="9"> </A>
<B>ט</B> ענו, ואמרין, לנבוכדנאצר, מלכא:  מלכא, לעלמין חיי. 
<A NAME="10"> </A>
<B>י</B> אנת מלכא, שמתה טעים, די כל-אנש די-ישמע קל קרנא משרוקיתא קתרוס שבכא פסנתירין וסופוניה, וכול זני זמרא--ייפיל ויסגוד, לצלם דהבא. 
<A NAME="11"> </A>
<B>יא</B> ומן-די-לא ייפיל, ויסגוד--יתרמי, לגוא-אתון נורא יקידתא. 
<A NAME="12"> </A>
<B>יב</B> איתיי גוברין יהודאיין, די-מניתה יתהון על-עבידת מדינת בבל, שדרך מישך, ועביד נגו--גובריא איליך, לא-שמו עלך מלכא טעים, לאלהך לא פלחין, ולצלם דהבא די הקימתה לא סגדין.  {ס}</P>
<A NAME="13"> </A>
<P><B>יג</B> באדיין נבוכדנאצר, ברגז וחמא, אמר להייתיה, לשדרך מישך ועביד נגו; באדיין גובריא איליך, היתייו קודם מלכא. 
<A NAME="14"> </A>
<B>יד</B> עני נבוכדנאצר, ואמר להון, הצדא, שדרך מישך ועביד נגו:  לאלהיי, לא איתיכון פלחין, ולצלם דהבא די הקימת, לא סגדין. 
<A NAME="15"> </A>
<B>טו</B> כען הן איתיכון עתידין, די בעידנא די-תשמעון קל קרנא משרוקיתא קתרוס שבכא פסנתירין וסומפוניה וכול זני זמרא תיפלון ותסגדון לצלמא די-עבדית, והן לא תסגדון, בה-שעתא תתרמון לגוא-אתון נורא יקידתא; ומן-הוא אלה, די ישיזבינכון מן-ידיי. 
<A NAME="16"> </A>
<B>טז</B> ענו, שדרך מישך ועביד נגו, ואמרין, למלכא:  נבוכדנאצר--לא-חשחין אנחנא על-דנה פתגם, להתבותך. 
<A NAME="17"> </A>
<B>יז</B> הן איתיי, אלהנא די-אנחנא פלחין--יכיל, לשיזבותנא:  מן-אתון נורא יקידתא ומן-ידך מלכא, ישיזיב. 
<A NAME="18"> </A>
<B>יח</B> והן לא, ידיע להוי-לך מלכא; די לאלהך, לא-איתנא פלחין, ולצלם דהבא די הקימתה, לא נסגוד.  {ס}</P>
<A NAME="19"> </A>
<P><B>יט</B> באדיין נבוכדנאצר התמלי חמא, וצלים אנפוהי אשתני, על-שדרך מישך, ועביד נגו; עני ואמר, למיזי לאתונא, חד-שבעה, על די חזי למיזייה. 
<A NAME="20"> </A>
<B>כ</B> ולגוברין גיברי-חיל, די בחייליה, אמר לכפתה, לשדרך מישך ועביד נגו--למרמי, לאתון נורא יקידתא. 
<A NAME="21"> </A>
<B>כא</B> באדיין גובריא איליך, כפיתו בסרבליהון פטשיהון, וכרבלתהון, ולבושיהון; ורמיו, לגוא-אתון נורא יקידתא. 
<A NAME="22"> </A>
<B>כב</B> כל-קוביל דנה, מן-די מילת מלכא מחצפה, ואתונא, איזי יתירה; גובריא איליך, די הסיקו לשדרך מישך ועביד נגו, קטיל הימון, שביבא די נורא. 
<A NAME="23"> </A>
<B>כג</B> וגובריא איליך תלתיהון, שדרך מישך ועביד נגו--נפלו לגוא-אתון-נורא יקידתא, מכפתין.  {פ}</P>
<A NAME="24"> </A>
<P><B>כד</B> אדיין נבוכדנאצר מלכא, תווה וקם בהתבהלה; עני ואמר להדברוהי, הלוא גוברין תלתה רמינא לגוא-נורא מכפתין, עניין ואמרין למלכא, יציבא מלכא. 
<A NAME="25"> </A>
<B>כה</B> עני ואמר, הא-אנה חזי גוברין ארבעה שריין מהלכין בגו-נורא, וחבל, לא-איתיי בהון; וריוויה די רביעאה, דמי לבר-אלהין.  {ס}</P>
<A NAME="26"> </A>
<P><B>כו</B> באדיין קריב נבוכדנאצר, לתרע אתון נורא יקידתא, עני ואמר שדרך מישך ועביד-נגו עבדוהי די-אלהא עילאה, פוקו ואתו; באדיין נפקין, שדרך מישך ועביד נגו--מן-גוא נורא. 
<A NAME="27"> </A>
<B>כז</B> ומתכנשין אחשדרפניא סגניא ופחוותא, והדברי מלכא--חזיין לגובריא איליך די לא-שליט נורא בגשמהון ושער רישהון לא התחרך, וסרבליהון לא שנו; וריח נור, לא עדת בהון. 
<A NAME="28"> </A>
<B>כח</B> עני נבוכדנאצר ואמר, בריך אלההון די-שדרך מישך ועביד נגו, די-שלח מלאכיה ושיזיב לעבדוהי, די התרחיצו עלוהי; ומילת מלכא, שניו, ויהבו גשמהון די לא-יפלחון ולא-יסגדון לכל-אלה, להן לאלההון. 
<A NAME="29"> </A>
<B>כט</B> ומיני, שים טעים, די כל-עם אומה ולישן די-יימר שלו על אלההון די-שדרך מישך ועביד נגו, הדמין יתעביד וביתיה נוולי ישתווה; כל-קוביל, די לא איתיי אלה אוחרן, די-ייכול להצלה, כדנה. 
<A NAME="30"> </A>
<B>ל</B> באדיין מלכא, הצלח לשדרך מישך ועביד נגו--במדינת בבל.  {פ}</P>
<A NAME="31"> </A>
<P><B>לא</B> נבוכדנאצר מלכא, לכל-עממיא אומיא ולישניא די-דיירין בכל-ארעא--שלמכון ישגי. 
<A NAME="32"> </A>
<B>לב</B> אתיא, ותמהיא, די עבד עימי, אלהא עילאה--שפר קודמיי, להחוויה. 
<A NAME="33"> </A>
<B>לג</B> אתוהי כמה רברבין, ותמהוהי כמה תקיפין; מלכותיה מלכות עלם, ושולטניה עם-דר ודר.</P>

<HR>
<P CLASS=s>

<A HREF="k0.htm">תנ"ך</A> -
דנייאל - <A HREF="k34.htm">הכול</A><BR>פרק
<A HREF="k3401.htm">א</A>
<A HREF="k3402.htm">ב</A>
ג
<A HREF="k3404.htm">ד</A>
<A HREF="k3405.htm">ה</A>
<A HREF="k3406.htm">ו</A>
<A HREF="k3407.htm">ז</A>
<A HREF="k3408.htm">ח</A>
<A HREF="k3409.htm">ט</A>
<A HREF="k3410.htm">י</A>
<A HREF="k3411.htm">יא</A>
<A HREF="k3412.htm">יב</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('k3403')</SCRIPT></P>
</BODY></HTML>
