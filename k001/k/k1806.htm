<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - מיכה פרק ו</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>

<A HREF="k0.htm">תנ"ך</A> -
מיכה - <A HREF="k18.htm">הכול</A><BR>פרק
<A HREF="k1801.htm">א</A>
<A HREF="k1802.htm">ב</A>
<A HREF="k1803.htm">ג</A>
<A HREF="k1804.htm">ד</A>
<A HREF="k1805.htm">ה</A>
ו
<A HREF="k1807.htm">ז</A>
</P>
<HR>

<H1>מיכה פרק ו</H1>

<A NAME="1"> </A>
<P><B>א</B> שמעו-נא, את אשר-יהוה אמר:  קום ריב את-ההרים, ותשמענה הגבעות קולך. 
<A NAME="2"> </A>
<B>ב</B> שמעו הרים את-ריב יהוה, והאיתנים מוסדי ארץ:  כי ריב ליהוה עם-עמו, ועם-ישראל יתווכח. 
<A NAME="3"> </A>
<B>ג</B> עמי מה-עשיתי לך, ומה הלאיתיך:  ענה בי. 
<A NAME="4"> </A>
<B>ד</B> כי העליתיך מארץ מצריים, ומבית עבדים פדיתיך; ואשלח לפניך, את-משה אהרון ומרים. 
<A NAME="5"> </A>
<B>ה</B> עמי, זכור-נא מה-יעץ בלק מלך מואב, ומה-ענה אותו, בלעם בן-בעור--מן-השיטים, עד-הגלגל, למען, דעת צדקות יהוה. 
<A NAME="6"> </A>
<B>ו</B> במה אקדם יהוה, איכף לאלוהי מרום; האקדמנו בעולות, בעגלים בני שנה. 
<A NAME="7"> </A>
<B>ז</B> הירצה יהוה באלפי אילים, ברבבות נחלי-שמן; האתן בכורי פשעי, פרי בטני חטאת נפשי. 
<A NAME="8"> </A>
<B>ח</B> הגיד לך אדם, מה-טוב; ומה-יהוה דורש ממך, כי אם-עשות משפט ואהבת חסד, והצנע לכת, עם-אלוהיך.  {ס}</P>
<A NAME="9"> </A>
<P><B>ט</B> קול יהוה לעיר יקרא, ותושייה יראה שמך; שמעו מטה, ומי יעדה. 
<A NAME="10"> </A>
<B>י</B> עוד, האיש בית רשע--אוצרות, רשע; ואיפת רזון, זעומה. 
<A NAME="11"> </A>
<B>יא</B> האזכה, במאזני רשע; ובכיס, אבני מרמה. 
<A NAME="12"> </A>
<B>יב</B> אשר עשיריה מלאו חמס, ויושביה דיברו-שקר; ולשונם, רמייה בפיהם. 
<A NAME="13"> </A>
<B>יג</B> וגם-אני, החליתי הכותך--השמם, על-חטאותיך. 
<A NAME="14"> </A>
<B>יד</B> אתה תאכל ולא תשבע, וישחך בקרבך; ותסג ולא תפליט, ואשר תפלט לחרב אתן. 
<A NAME="15"> </A>
<B>טו</B> אתה תזרע, ולא תקצור; אתה תדרוך-זית ולא-תסוך שמן, ותירוש ולא תשתה-יין. 
<A NAME="16"> </A>
<B>טז</B> וישתמר חוקות עומרי, וכול מעשה בית-אחאב, ותלכו, במועצותם--למען תיתי אותך לשמה, ויושביה לשריקה, וחרפת עמי, תישאו.  {פ}</P>

<HR>
<P CLASS=s>

<A HREF="k0.htm">תנ"ך</A> -
מיכה - <A HREF="k18.htm">הכול</A><BR>פרק
<A HREF="k1801.htm">א</A>
<A HREF="k1802.htm">ב</A>
<A HREF="k1803.htm">ג</A>
<A HREF="k1804.htm">ד</A>
<A HREF="k1805.htm">ה</A>
ו
<A HREF="k1807.htm">ז</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('k1806')</SCRIPT></P>
</BODY></HTML>
