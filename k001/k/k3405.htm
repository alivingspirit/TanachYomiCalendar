<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - דנייאל פרק ה</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>

<A HREF="k0.htm">תנ"ך</A> -
דנייאל - <A HREF="k34.htm">הכול</A><BR>פרק
<A HREF="k3401.htm">א</A>
<A HREF="k3402.htm">ב</A>
<A HREF="k3403.htm">ג</A>
<A HREF="k3404.htm">ד</A>
ה
<A HREF="k3406.htm">ו</A>
<A HREF="k3407.htm">ז</A>
<A HREF="k3408.htm">ח</A>
<A HREF="k3409.htm">ט</A>
<A HREF="k3410.htm">י</A>
<A HREF="k3411.htm">יא</A>
<A HREF="k3412.htm">יב</A>
</P>
<HR>

<H1>דנייאל פרק ה</H1>

<A NAME="1"> </A>
<P><B>א</B> בלשאצר מלכא, עבד לחם רב, לרברבנוהי, אלף; ולוקביל אלפא, חמרא שתי. 
<A NAME="2"> </A>
<B>ב</B> בלשאצר אמר בטעים חמרא, להייתיה למאני דהבא וכספא, די הנפיק נבוכדנאצר אבוהי, מן-היכלא די בירושלם; וישתון בהון, מלכא ורברבנוהי, שיגלתיה, ולחינתיה. 
<A NAME="3"> </A>
<B>ג</B> באדיין, הייתיו מאני דהבא, די הנפיקו מן-היכלא די-בית אלהא, די בירושלם; ואשתיו בהון, מלכא ורברבנוהי, שיגלתיה, ולחינתיה. 
<A NAME="4"> </A>
<B>ד</B> אשתיו, חמרא; ושבחו לאלהי דהבא וכספא, נחשא פרזלא--אעא ואבנא. 
<A NAME="5"> </A>
<B>ה</B> בה-שעתא, נפקה אצבען די יד-אנש, וכתבן לוקביל נברשתא, על-גירא די-כתל היכלא די מלכא; ומלכא חזי, פס ידא די כתבה. 
<A NAME="6"> </A>
<B>ו</B> אדיין מלכא זיווהי שנוהי, ורעיונוהי יבהלוניה; וקטרי חרציה משתריין, וארכובתיה דא לדא נקשן. 
<A NAME="7"> </A>
<B>ז</B> קרי מלכא, בחיל, להעלה לאשפיא, כשדאי וגזריא; עני מלכא ואמר לחכימי בבל, די כל-אנש די-יקרי כתבה דנה ופשריה יחווינני, ארגוונא ילבש והמניכא די-דהבא על-צוואריה, ותלתי במלכותא, ישלט.  {ס}</P>
<A NAME="8"> </A>
<P><B>ח</B> אדיין, עלין, כול, חכימי מלכא; ולא-כהלין כתבא למקרי, ופשריה להודעה למלכא. 
<A NAME="9"> </A>
<B>ט</B> אדיין מלכא בלשאצר, שגיא מתבהל, וזיווהי, שניין עלוהי; ורברבנוהי, משתבשין. 
<A NAME="10"> </A>
<B>י</B> מלכתא--לוקביל מילי מלכא ורברבנוהי, לבית משתיא עלת; ענת מלכתא ואמרת, מלכא לעלמין חיי--אל-יבהלוך רעיונך, וזיווך אל-ישתנו. 
<A NAME="11"> </A>
<B>יא</B> איתיי גבר במלכותך, די רוח אלהין קדישין ביה, וביומי אבוך נהירו ושוכלתנו וחוכמה כחוכמת-אלהין, השתכחת ביה; ומלכא נבוכדנאצר, אבוך--רב חרטומין אשפין כשדאין גזרין, הקימיה אבוך מלכא. 
<A NAME="12"> </A>
<B>יב</B> כל-קוביל די רוח יתירה ומנדע ושוכלתנו מפשר חלמין ואחווית אחידן ומשרי קטרין, השתכחת ביה בדנייאל, די-מלכא שם-שמיה, בלטשאצר; כען דנייאל יתקרי, ופשרה יהחווי.  {פ}</P>
<A NAME="13"> </A>
<P><B>יג</B> באדיין, דנייאל, הועל, קודם מלכא; עני מלכא ואמר לדנייאל, אנת-הוא דנייאל די-מן-בני גלותא די יהוד, די הייתי מלכא אבי, מן-יהוד. 
<A NAME="14"> </A>
<B>יד</B> ושמעית עלך, די רוח אלהין בך; ונהירו ושוכלתנו וחוכמה יתירה, השתכחת בך. 
<A NAME="15"> </A>
<B>טו</B> וכען הועלו קודמיי, חכימיא אשפיא, די-כתבה דנה יקרון, ופשריה להודעותני; ולא-כהלין פשר-מילתא, להחוויה. 
<A NAME="16"> </A>
<B>טז</B> ואנה שמעית עלך, די-תיכול פשרין למפשר וקטרין למשרי; כען הן תיכול כתבא למקרי, ופשריה להודעותני--ארגוונא תלבש והמניכא די-דהבא על-צווארך, ותלתא במלכותא תשלט.  {פ}</P>
<A NAME="17"> </A>
<P><B>יז</B> באדיין עני דנייאל, ואמר קודם מלכא, מתנתך לך להויין, ונבזביתך לאוחרן הב; ברם, כתבא אקרי למלכא, ופשרא, אהודעיניה. 
<A NAME="18"> </A>
<B>יח</B> אנת, מלכא; אלהא, עילאה, מלכותא ורבותא ויקרא והדרא, יהב לנבוכדנאצר אבוך. 
<A NAME="19"> </A>
<B>יט</B> ומן-רבותא, די יהב-ליה--כול עממיא אומיא ולישניא, הוו זייעין ודחלין מן-קודמוהי; די-הוה צבי הוה קטיל, ודי-הוה צבי הוה מחי, ודי-הוה צבי הוה מרים, ודי-הוה צבי הוה משפיל. 
<A NAME="20"> </A>
<B>כ</B> וכדי רים לבביה, ורוחיה תקפת להזדה; הונחת מן-כורסי מלכותיה, ויקרה העדיו מיניה. 
<A NAME="21"> </A>
<B>כא</B> ומן-בני אנשא טריד ולבביה עם-חיוותא שוויו, ועם-ערדיא מדוריה, עשבא כתורין יטעמוניה, ומטל שמיא גשמיה יצטבע:  עד די-ידע, די-שליט אלהא עילאה במלכות אנשא, ולמן-די יצבי, יהקים עלה. 
<A NAME="22"> </A>
<B>כב</B> ואנת בריה בלשאצר, לא השפילת לבבך:  כל-קוביל, די כל-דנה ידעתה. 
<A NAME="23"> </A>
<B>כג</B> ועל מרי-שמיא התרוממתה ולמאניא די-ביתיה הייתיו קודמך, ואנת ורברבנך שיגלתך ולחינתך חמרא שתיין בהון, ולאלהי כספא-ודהבא נחשא פרזלא אעא ואבנא די לא-חזיין ולא-שמעין ולא ידעין, שבחתה; ולאלהא די-נשמתך בידיה, וכל-אורחתך ליה--לא הדרתה. 
<A NAME="24"> </A>
<B>כד</B> באדיין, מן-קודמוהי, שליח, פסא די-ידא; וכתבא דנה, רשים. 
<A NAME="25"> </A>
<B>כה</B> ודנה כתבא, די רשים:  מני מני, תקיל ופרסין. 
<A NAME="26"> </A>
<B>כו</B> דנה, פשר-מילתא:  מני--מנה-אלהא מלכותך, והשלמה. 
<A NAME="27"> </A>
<B>כז</B> תקיל--תקילתה במאזניא, והשתכחת חסיר. 
<A NAME="28"> </A>
<B>כח</B> פריס--פריסת, מלכותך, ויהיבת, למדיי ופרס. 
<A NAME="29"> </A>
<B>כט</B> באדיין אמר בלשאצר, והלבישו לדנייאל ארגוונא, והמניכא די-דהבא, על-צוואריה; והכריזו עלוהי, די-להוי שליט תלתא במלכותא. 
<A NAME="30"> </A>
<B>ל</B> ביה, בליליא, קטיל, בלשאצר מלכא כשדאה.  {פ}</P>

<HR>
<P CLASS=s>

<A HREF="k0.htm">תנ"ך</A> -
דנייאל - <A HREF="k34.htm">הכול</A><BR>פרק
<A HREF="k3401.htm">א</A>
<A HREF="k3402.htm">ב</A>
<A HREF="k3403.htm">ג</A>
<A HREF="k3404.htm">ד</A>
ה
<A HREF="k3406.htm">ו</A>
<A HREF="k3407.htm">ז</A>
<A HREF="k3408.htm">ח</A>
<A HREF="k3409.htm">ט</A>
<A HREF="k3410.htm">י</A>
<A HREF="k3411.htm">יא</A>
<A HREF="k3412.htm">יב</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('k3405')</SCRIPT></P>
</BODY></HTML>
