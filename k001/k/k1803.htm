<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - מיכה פרק ג</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>

<A HREF="k0.htm">תנ"ך</A> -
מיכה - <A HREF="k18.htm">הכול</A><BR>פרק
<A HREF="k1801.htm">א</A>
<A HREF="k1802.htm">ב</A>
ג
<A HREF="k1804.htm">ד</A>
<A HREF="k1805.htm">ה</A>
<A HREF="k1806.htm">ו</A>
<A HREF="k1807.htm">ז</A>
</P>
<HR>

<H1>מיכה פרק ג</H1>

<A NAME="1"> </A>
<P><B>א</B> ואומר, שמעו-נא ראשי יעקוב, וקציני, בית ישראל:  הלוא לכם, לדעת את-המשפט. 
<A NAME="2"> </A>
<B>ב</B> שונאי טוב, ואוהבי רע; גוזלי עורם מעליהם, ושארם מעל עצמותם. 
<A NAME="3"> </A>
<B>ג</B> ואשר אכלו, שאר עמי, ועורם מעליהם הפשיטו, ואת-עצמותיהם פיצחו; ופרשו כאשר בסיר, וכבשר בתוך קלחת. 
<A NAME="4"> </A>
<B>ד</B> אז יזעקו אל-יהוה, ולא יענה אותם; ויסתר פניו מהם בעת ההיא, כאשר הרעו מעלליהם.  {פ}</P>
<A NAME="5"> </A>
<P><B>ה</B> כה אמר יהוה, על-הנביאים המתעים את-עמי--הנושכים בשיניהם, וקראו שלום, ואשר לא-ייתן על-פיהם, וקידשו עליו מלחמה. 
<A NAME="6"> </A>
<B>ו</B> לכן לילה לכם, מחזון, וחשכה לכם, מקסום; ובאה השמש על-הנביאים, וקדר עליהם היום. 
<A NAME="7"> </A>
<B>ז</B> ובושו החוזים, וחפרו הקוסמים, ועטו על-שפם, כולם:  כי אין מענה, אלוהים. 
<A NAME="8"> </A>
<B>ח</B> ואולם, אנוכי מלאתי כוח את-רוח יהוה, ומשפט, וגבורה--להגיד ליעקוב פשעו, ולישראל חטאתו.  {ס}</P>
<A NAME="9"> </A>
<P><B>ט</B> שמעו-נא זאת, ראשי בית יעקוב, וקציני, בית ישראל--המתעבים משפט, ואת כל-הישרה יעקשו. 
<A NAME="10"> </A>
<B>י</B> בונה ציון, בדמים; וירושלים, בעוולה. 
<A NAME="11"> </A>
<B>יא</B> ראשיה בשוחד ישפוטו, וכוהניה במחיר יורו, ונביאיה, בכסף יקסומו; ועל-יהוה, יישענו לאמור, הלוא יהוה בקרבנו, לא-תבוא עלינו רעה. 
<A NAME="12"> </A>
<B>יב</B> לכן, בגללכם, ציון, שדה תיחרש; וירושלים עיין תהיה, והר הבית לבמות יער.  {פ}</P>

<HR>
<P CLASS=s>

<A HREF="k0.htm">תנ"ך</A> -
מיכה - <A HREF="k18.htm">הכול</A><BR>פרק
<A HREF="k1801.htm">א</A>
<A HREF="k1802.htm">ב</A>
ג
<A HREF="k1804.htm">ד</A>
<A HREF="k1805.htm">ה</A>
<A HREF="k1806.htm">ו</A>
<A HREF="k1807.htm">ז</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('k1803')</SCRIPT></P>
</BODY></HTML>
