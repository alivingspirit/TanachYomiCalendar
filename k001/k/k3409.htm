<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - דנייאל פרק ט</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>

<A HREF="k0.htm">תנ"ך</A> -
דנייאל - <A HREF="k34.htm">הכול</A><BR>פרק
<A HREF="k3401.htm">א</A>
<A HREF="k3402.htm">ב</A>
<A HREF="k3403.htm">ג</A>
<A HREF="k3404.htm">ד</A>
<A HREF="k3405.htm">ה</A>
<A HREF="k3406.htm">ו</A>
<A HREF="k3407.htm">ז</A>
<A HREF="k3408.htm">ח</A>
ט
<A HREF="k3410.htm">י</A>
<A HREF="k3411.htm">יא</A>
<A HREF="k3412.htm">יב</A>
</P>
<HR>

<H1>דנייאל פרק ט</H1>

<A NAME="1"> </A>
<P><B>א</B> בשנת אחת, לדריווש בן-אחשוורוש--מזרע מדיי:  אשר הומלך, על מלכות כשדים. 
<A NAME="2"> </A>
<B>ב</B> בשנת אחת, למולכו, אני דנייאל, בינותי בספרים:  מספר השנים, אשר היה דבר-יהוה אל-ירמיה הנביא, למלאות לחורבות ירושלים, שבעים שנה. 
<A NAME="3"> </A>
<B>ג</B> ואתנה את-פניי, אל-אדוניי האלוהים, לבקש תפילה, ותחנונים--בצום, ושק ואפר. 
<A NAME="4"> </A>
<B>ד</B> ואתפללה ליהוה אלוהיי, ואתוודה; ואומרה, אנא אדוניי האל הגדול והנורא, שומר הברית והחסד, לאוהביו ולשומרי מצוותיו. 
<A NAME="5"> </A>
<B>ה</B> חטאנו ועווינו, הרשענו ומרדנו; וסור ממצוותיך, וממשפטיך. 
<A NAME="6"> </A>
<B>ו</B> ולא שמענו, אל-עבדיך הנביאים, אשר דיברו בשמך, אל-מלכינו שרינו ואבותינו--ואל, כל-עם הארץ. 
<A NAME="7"> </A>
<B>ז</B> לך אדוניי הצדקה, ולנו בושת הפנים כיום הזה; לאיש יהודה, וליושבי ירושלים, ולכל-ישראל הקרובים והרחוקים בכל-הארצות אשר הדחתם שם, במעלם אשר מעלו-בך. 
<A NAME="8"> </A>
<B>ח</B> יהוה, לנו בושת הפנים, למלכינו לשרינו, ולאבותינו:  אשר חטאנו, לך. 
<A NAME="9"> </A>
<B>ט</B> לאדוניי אלוהינו, הרחמים והסליחות:  כי מרדנו, בו. 
<A NAME="10"> </A>
<B>י</B> ולא שמענו, בקול יהוה אלוהינו--ללכת בתורותיו אשר נתן לפנינו, ביד עבדיו הנביאים. 
<A NAME="11"> </A>
<B>יא</B> וכל-ישראל, עברו את-תורתך, וסור, לבלתי שמוע בקולך; ותיתך עלינו האלה והשבועה, אשר כתובה בתורת משה עבד-האלוהים--כי חטאנו, לו. 
<A NAME="12"> </A>
<B>יב</B> ויקם את-דברו אשר-דיבר עלינו, ועל שופטינו אשר שפטונו--להביא עלינו, רעה גדולה:  אשר לא-נעשתה, תחת כל-השמיים, כאשר נעשתה, בירושלים. 
<A NAME="13"> </A>
<B>יג</B> כאשר כתוב בתורת משה, את כל-הרעה הזאת באה עלינו; ולא-חילינו את-פני יהוה אלוהינו, לשוב מעוונינו, ולהשכיל, באמיתך. 
<A NAME="14"> </A>
<B>יד</B> וישקוד יהוה על-הרעה, ויביאהא עלינו:  כי-צדיק יהוה אלוהינו, על-כל-מעשיו אשר עשה, ולא שמענו, בקולו. 
<A NAME="15"> </A>
<B>טו</B> ועתה אדוניי אלוהינו, אשר הוצאת את-עמך מארץ מצריים ביד חזקה, ותעש-לך שם, כיום הזה:  חטאנו, רשענו. 
<A NAME="16"> </A>
<B>טז</B> אדוניי, ככל-צדקותיך ישוב-נא אפך וחמתך, מעירך ירושלים, הר-קודשך:  כי בחטאינו ובעוונות אבותינו, ירושלים ועמך לחרפה לכל-סביבותינו. 
<A NAME="17"> </A>
<B>יז</B> ועתה שמע אלוהינו, אל-תפילת עבדך ואל-תחנוניו, והאר פניך, על-מקדשך השמם--למען, אדוניי. 
<A NAME="18"> </A>
<B>יח</B> הטה אלוהיי אוזנך, ושמע--פקח עיניך וראה שוממותינו, והעיר אשר-נקרא שמך עליה:  כי לא על-צדקותינו, אנחנו מפילים תחנונינו לפניך--כי, על-רחמיך הרבים. 
<A NAME="19"> </A>
<B>יט</B> אדוניי שמעה, אדוניי סלחה, אדוניי הקשיבה ועשה, אל-תאחר:  למענך אלוהיי--כי-שמך נקרא, על-עירך ועל-עמך. 
<A NAME="20"> </A>
<B>כ</B> ועוד אני מדבר, ומתפלל, ומתוודה חטאתי, וחטאת עמי ישראל; ומפיל תחינתי, לפני יהוה אלוהיי--על, הר-קודש אלוהיי. 
<A NAME="21"> </A>
<B>כא</B> ועוד אני מדבר, בתפילה; והאיש גבריאל אשר ראיתי בחזון בתחילה, מועף ביעף, נוגע אליי, כעת מנחת-ערב. 
<A NAME="22"> </A>
<B>כב</B> ויבן, וידבר עימי; ויאמר--דנייאל, עתה יצאתי להשכילך בינה. 
<A NAME="23"> </A>
<B>כג</B> בתחילת תחנוניך יצא דבר, ואני באתי להגיד--כי חמודות, אתה; ובין, בדבר, והבן, במראה. 
<A NAME="24"> </A>
<B>כד</B> שבועים שבעים נחתך על-עמך ועל-עיר קודשך, לכלא הפשע ולהתם חטאת ולכפר עוון, ולהביא, צדק עולמים; ולחתום חזון ונביא, ולמשוח קודש קודשים. 
<A NAME="25"> </A>
<B>כה</B> ותדע ותשכל מן-מוצא דבר, להשיב ולבנות ירושלים עד-משיח נגיד--שבועים, שבעה; ושבועים שישים ושניים, תשוב ונבנתה רחוב וחרוץ, ובצוק, העיתים. 
<A NAME="26"> </A>
<B>כו</B> ואחרי השבועים שישים ושניים, ייכרת משיח ואין לו; והעיר והקודש ישחית עם נגיד הבא, וקיצו בשטף, ועד קץ מלחמה, נחרצת שוממות. 
<A NAME="27"> </A>
<B>כז</B> והגביר ברית לרבים, שבוע אחד; וחצי השבוע ישבית זבח ומנחה, ועל כנף שיקוצים משומם, ועד-כלה ונחרצה, תיתך על-שומם.  {פ}</P>

<HR>
<P CLASS=s>

<A HREF="k0.htm">תנ"ך</A> -
דנייאל - <A HREF="k34.htm">הכול</A><BR>פרק
<A HREF="k3401.htm">א</A>
<A HREF="k3402.htm">ב</A>
<A HREF="k3403.htm">ג</A>
<A HREF="k3404.htm">ד</A>
<A HREF="k3405.htm">ה</A>
<A HREF="k3406.htm">ו</A>
<A HREF="k3407.htm">ז</A>
<A HREF="k3408.htm">ח</A>
ט
<A HREF="k3410.htm">י</A>
<A HREF="k3411.htm">יא</A>
<A HREF="k3412.htm">יב</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('k3409')</SCRIPT></P>
</BODY></HTML>
