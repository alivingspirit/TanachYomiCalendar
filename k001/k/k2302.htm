<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - זכריה פרק ב</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>

<A HREF="k0.htm">תנ"ך</A> -
זכריה - <A HREF="k23.htm">הכול</A><BR>פרק
<A HREF="k2301.htm">א</A>
ב
<A HREF="k2303.htm">ג</A>
<A HREF="k2304.htm">ד</A>
<A HREF="k2305.htm">ה</A>
<A HREF="k2306.htm">ו</A>
<A HREF="k2307.htm">ז</A>
<A HREF="k2308.htm">ח</A>
<A HREF="k2309.htm">ט</A>
<A HREF="k2310.htm">י</A>
<A HREF="k2311.htm">יא</A>
<A HREF="k2312.htm">יב</A>
<A HREF="k2313.htm">יג</A>
<A HREF="k2314.htm">יד</A>
</P>
<HR>

<H1>זכריה פרק ב</H1>

<A NAME="1"> </A>
<P><B>א</B> ואשא את-עיניי, וארא; והנה, ארבע קרנות. 
<A NAME="2"> </A>
<B>ב</B> ואומר, אל-המלאך הדובר בי--מה-אלה; ויאמר אליי--אלה הקרנות אשר זירו את-יהודה, את-ישראל וירושלים.  {ס}</P>
<A NAME="3"> </A>
<P><B>ג</B> ויראני יהוה, ארבעה חרשים. 
<A NAME="4"> </A>
<B>ד</B> ואומר, מה אלה באים לעשות; ויאמר לאמור, אלה הקרנות אשר-זירו את-יהודה כפי-איש לא-נשא ראשו, ויבואו אלה להחריד אותם, ליידות את-קרנות הגויים הנושאים קרן אל-ארץ יהודה לזרותה.  {ס}</P>
<A NAME="5"> </A>
<P><B>ה</B> ואשא עיניי וארא, והנה-איש; ובידו, חבל מידה. 
<A NAME="6"> </A>
<B>ו</B> ואומר, אנה אתה הולך; ויאמר אליי, למוד את-ירושלים, לראות כמה-רוחבה, וכמה אורכה. 
<A NAME="7"> </A>
<B>ז</B> והנה, המלאך הדובר בי--יוצא; ומלאך אחר, יוצא לקראתו. 
<A NAME="8"> </A>
<B>ח</B> ויאמר אליו--רוץ דבר אל-הנער הלז, לאמור:  פרזות תשב ירושלים, מרוב אדם ובהמה בתוכה. 
<A NAME="9"> </A>
<B>ט</B> ואני אהיה-לה נאום-יהוה, חומת אש סביב; ולכבוד, אהיה בתוכה.  {פ}</P>
<A NAME="10"> </A>
<P><B>י</B> הוי הוי, ונוסו מארץ צפון--נאום-יהוה:  כי כארבע רוחות השמיים, פירשתי אתכם--נאום-יהוה. 
<A NAME="11"> </A>
<B>יא</B> הוי ציון, הימלטי--יושבת, בת-בבל.  {ס}</P>
<A NAME="12"> </A>
<P><B>יב</B> כי כה אמר, יהוה צבאות, אחר כבוד, שלחני אל-הגויים השוללים אתכם:  כי הנוגע בכם, נוגע בבבת עינו. 
<A NAME="13"> </A>
<B>יג</B> כי הנני מניף את-ידי, עליהם, והיו שלל, לעבדיהם; וידעתם, כי-יהוה צבאות שלחני.  {ס}</P>
<A NAME="14"> </A>
<P><B>יד</B> רוני ושמחי, בת-ציון--כי הנני-בא ושכנתי בתוכך, נאום-יהוה. 
<A NAME="15"> </A>
<B>טו</B> ונלוו גויים רבים אל-יהוה ביום ההוא, והיו לי לעם; ושכנתי בתוכך--וידעת, כי-יהוה צבאות שלחני אלייך. 
<A NAME="16"> </A>
<B>טז</B> ונחל יהוה את-יהודה חלקו, על אדמת הקודש; ובחר עוד, בירושלים. 
<A NAME="17"> </A>
<B>יז</B> הס כל-בשר, מפני יהוה--כי ניעור, ממעון קודשו.  {ס}</P>

<HR>
<P CLASS=s>

<A HREF="k0.htm">תנ"ך</A> -
זכריה - <A HREF="k23.htm">הכול</A><BR>פרק
<A HREF="k2301.htm">א</A>
ב
<A HREF="k2303.htm">ג</A>
<A HREF="k2304.htm">ד</A>
<A HREF="k2305.htm">ה</A>
<A HREF="k2306.htm">ו</A>
<A HREF="k2307.htm">ז</A>
<A HREF="k2308.htm">ח</A>
<A HREF="k2309.htm">ט</A>
<A HREF="k2310.htm">י</A>
<A HREF="k2311.htm">יא</A>
<A HREF="k2312.htm">יב</A>
<A HREF="k2313.htm">יג</A>
<A HREF="k2314.htm">יד</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('k2302')</SCRIPT></P>
</BODY></HTML>
