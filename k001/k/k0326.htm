<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - ויקרא פרק כו</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>

<A HREF="k0.htm">תנ"ך</A> -
ויקרא - <A HREF="k03.htm">הכול</A><BR>פרק
<A HREF="k0301.htm">א</A>
<A HREF="k0302.htm">ב</A>
<A HREF="k0303.htm">ג</A>
<A HREF="k0304.htm">ד</A>
<A HREF="k0305.htm">ה</A>
<A HREF="k0306.htm">ו</A>
<A HREF="k0307.htm">ז</A>
<A HREF="k0308.htm">ח</A>
<A HREF="k0309.htm">ט</A>
<A HREF="k0310.htm">י</A>
<A HREF="k0311.htm">יא</A>
<A HREF="k0312.htm">יב</A>
<A HREF="k0313.htm">יג</A>
<A HREF="k0314.htm">יד</A>
<A HREF="k0315.htm">טו</A>
<A HREF="k0316.htm">טז</A>
<A HREF="k0317.htm">יז</A>
<A HREF="k0318.htm">יח</A>
<A HREF="k0319.htm">יט</A>
<A HREF="k0320.htm">כ</A>
<A HREF="k0321.htm">כא</A>
<A HREF="k0322.htm">כב</A>
<A HREF="k0323.htm">כג</A>
<A HREF="k0324.htm">כד</A>
<A HREF="k0325.htm">כה</A>
כו
<A HREF="k0327.htm">כז</A>
</P>
<HR>

<H1>ויקרא פרק כו</H1>

<A NAME="1"> </A>
<P><B>א</B> לא-תעשו לכם אלילים, ופסל ומצבה לא-תקימו לכם, ואבן משכית לא תיתנו בארצכם, להשתחוות עליה:  כי אני יהוה, אלוהיכם. 
<A NAME="2"> </A>
<B>ב</B> את-שבתותיי תשמורו, ומקדשי תיראו:  אני, יהוה.  {פ}</P>
<A NAME="3"> </A>
<P><B>ג</B> אם-בחוקותיי, תלכו; ואת-מצוותיי תשמרו, ועשיתם אותם. 
<A NAME="4"> </A>
<B>ד</B> ונתתי גשמיכם, בעיתם; ונתנה הארץ יבולה, ועץ השדה ייתן פרייו. 
<A NAME="5"> </A>
<B>ה</B> והשיג לכם דיש את-בציר, ובציר ישיג את-זרע; ואכלתם לחמכם לשובע, וישבתם לבטח בארצכם. 
<A NAME="6"> </A>
<B>ו</B> ונתתי שלום בארץ, ושכבתם ואין מחריד; והשבתי חיה רעה, מן-הארץ, וחרב, לא-תעבור בארצכם. 
<A NAME="7"> </A>
<B>ז</B> ורדפתם, את-אויביכם; ונפלו לפניכם, לחרב. 
<A NAME="8"> </A>
<B>ח</B> ורדפו מכם חמישה מאה, ומאה מכם רבבה ירדופו; ונפלו אויביכם לפניכם, לחרב. 
<A NAME="9"> </A>
<B>ט</B> ופניתי אליכם--והפריתי אתכם, והרביתי אתכם; והקימותי את-בריתי, איתכם. 
<A NAME="10"> </A>
<B>י</B> ואכלתם ישן, נושן; וישן, מפני חדש תוציאו. 
<A NAME="11"> </A>
<B>יא</B> ונתתי משכני, בתוככם; ולא-תגעל נפשי, אתכם. 
<A NAME="12"> </A>
<B>יב</B> והתהלכתי, בתוככם, והייתי לכם, לאלוהים; ואתם, תהיו-לי לעם. 
<A NAME="13"> </A>
<B>יג</B> אני יהוה אלוהיכם, אשר הוצאתי אתכם מארץ מצריים, מהיות להם, עבדים; ואשבור מוטות עולכם, ואולך אתכם קוממייות.  {פ}</P>
<A NAME="14"> </A>
<P><B>יד</B> ואם-לא תשמעו, לי; ולא תעשו, את כל-המצוות האלה. 
<A NAME="15"> </A>
<B>טו</B> ואם-בחוקותיי תמאסו, ואם את-משפטיי תגעל נפשכם, לבלתי עשות את-כל-מצוותיי, להפרכם את-בריתי. 
<A NAME="16"> </A>
<B>טז</B> אף-אני אעשה-זאת לכם, והפקדתי עליכם בהלה את-השחפת ואת-הקדחת, מכלות עיניים, ומדיבות נפש; וזרעתם לריק זרעכם, ואכלוהו אויביכם. 
<A NAME="17"> </A>
<B>יז</B> ונתתי פניי בכם, וניגפתם לפני אויביכם; ורדו בכם שונאיכם, ונסתם ואין-רודף אתכם. 
<A NAME="18"> </A>
<B>יח</B> ואם-עד-אלה--לא תשמעו, לי:  ויספתי לייסרה אתכם, שבע על-חטאותיכם. 
<A NAME="19"> </A>
<B>יט</B> ושברתי, את-גאון עוזכם; ונתתי את-שמיכם כברזל, ואת-ארצכם כנחושה. 
<A NAME="20"> </A>
<B>כ</B> ותם לריק, כוחכם; ולא-תיתן ארצכם, את-יבולה, ועץ הארץ, לא ייתן פרייו. 
<A NAME="21"> </A>
<B>כא</B> ואם-תלכו עימי קרי, ולא תאבו לשמוע לי--ויספתי עליכם מכה, שבע כחטאותיכם. 
<A NAME="22"> </A>
<B>כב</B> והשלחתי בכם את-חית השדה, ושיכלה אתכם, והכריתה את-בהמתכם, והמעיטה אתכם; ונשמו, דרכיכם. 
<A NAME="23"> </A>
<B>כג</B> ואם-באלה--לא תיווסרו, לי; והלכתם עימי, קרי. 
<A NAME="24"> </A>
<B>כד</B> והלכתי אף-אני עימכם, בקרי; והכיתי אתכם גם-אני, שבע על-חטאותיכם. 
<A NAME="25"> </A>
<B>כה</B> והבאתי עליכם חרב, נוקמת נקם-ברית, ונאספתם, אל-עריכם; ושילחתי דבר בתוככם, וניתתם ביד-אויב. 
<A NAME="26"> </A>
<B>כו</B> בשברי לכם, מטה-לחם, ואפו עשר נשים לחמכם בתנור אחד, והשיבו לחמכם במשקל; ואכלתם, ולא תשבעו.  {ס}</P>
<A NAME="27"> </A>
<P><B>כז</B> ואם-בזאת--לא תשמעו, לי; והלכתם עימי, בקרי. 
<A NAME="28"> </A>
<B>כח</B> והלכתי עימכם, בחמת-קרי; וייסרתי אתכם אף-אני, שבע על-חטאותיכם. 
<A NAME="29"> </A>
<B>כט</B> ואכלתם, בשר בניכם; ובשר בנותיכם, תאכלו. 
<A NAME="30"> </A>
<B>ל</B> והשמדתי את-במותיכם, והכרתי את-חמניכם, ונתתי את-פגריכם, על-פגרי גילוליכם; וגעלה נפשי, אתכם. 
<A NAME="31"> </A>
<B>לא</B> ונתתי את-עריכם חורבה, והשימותי את-מקדשיכם; ולא אריח, בריח ניחוחכם. 
<A NAME="32"> </A>
<B>לב</B> והשימותי אני, את-הארץ; ושממו עליה אויביכם, היושבים בה. 
<A NAME="33"> </A>
<B>לג</B> ואתכם אזרה בגויים, והריקותי אחריכם חרב; והייתה ארצכם שממה, ועריכם יהיו חורבה. 
<A NAME="34"> </A>
<B>לד</B> אז תרצה הארץ את-שבתותיה, כול ימי הושמה, ואתם, בארץ אויביכם; אז תשבת הארץ, והרצת את-שבתותיה. 
<A NAME="35"> </A>
<B>לה</B> כל-ימי הושמה, תשבות, את אשר לא-שבתה בשבתותיכם, בשבתכם עליה. 
<A NAME="36"> </A>
<B>לו</B> והנשארים בכם--והבאתי מורך בלבבם, בארצות אויביהם; ורדף אותם, קול עלה נידף, ונסו מנוסת-חרב ונפלו, ואין רודף. 
<A NAME="37"> </A>
<B>לז</B> וכשלו איש-באחיו כמפני-חרב, ורודף אין; ולא-תהיה לכם תקומה, לפני אויביכם. 
<A NAME="38"> </A>
<B>לח</B> ואבדתם, בגויים; ואכלה אתכם, ארץ אויביכם. 
<A NAME="39"> </A>
<B>לט</B> והנשארים בכם, יימקו בעוונם, בארצות, אויביכם; ואף בעוונות אבותם, איתם יימקו. 
<A NAME="40"> </A>
<B>מ</B> והתוודו את-עוונם ואת-עוון אבותם, במעלם אשר מעלו-בי, ואף, אשר-הלכו עימי בקרי. 
<A NAME="41"> </A>
<B>מא</B> אף-אני, אלך עימם בקרי, והבאתי אותם, בארץ אויביהם; או-אז ייכנע, לבבם הערל, ואז, ירצו את-עוונם. 
<A NAME="42"> </A>
<B>מב</B> וזכרתי, את-בריתי יעקוב; ואף את-בריתי יצחק ואף את-בריתי אברהם, אזכור--והארץ אזכור. 
<A NAME="43"> </A>
<B>מג</B> והארץ תיעזב מהם ותירץ את-שבתותיה, בוהשמה מהם, והם, ירצו את-עוונם; יען וביען--במשפטיי מאסו, ואת-חוקותיי געלה נפשם. 
<A NAME="44"> </A>
<B>מד</B> ואף-גם-זאת בהיותם בארץ אויביהם, לא-מאסתים ולא-געלתים לכלותם--להפר בריתי, איתם:  כי אני יהוה, אלוהיהם. 
<A NAME="45"> </A>
<B>מה</B> וזכרתי להם, ברית ראשונים:  אשר הוצאתי-אותם מארץ מצריים לעיני הגויים, להיות להם לאלוהים--אני יהוה. 
<A NAME="46"> </A>
<B>מו</B> אלה החוקים והמשפטים, והתורות, אשר נתן יהוה, בינו ובין בני ישראל--בהר סיניי, ביד-משה.  {פ}</P>

<HR>
<P CLASS=s>

<A HREF="k0.htm">תנ"ך</A> -
ויקרא - <A HREF="k03.htm">הכול</A><BR>פרק
<A HREF="k0301.htm">א</A>
<A HREF="k0302.htm">ב</A>
<A HREF="k0303.htm">ג</A>
<A HREF="k0304.htm">ד</A>
<A HREF="k0305.htm">ה</A>
<A HREF="k0306.htm">ו</A>
<A HREF="k0307.htm">ז</A>
<A HREF="k0308.htm">ח</A>
<A HREF="k0309.htm">ט</A>
<A HREF="k0310.htm">י</A>
<A HREF="k0311.htm">יא</A>
<A HREF="k0312.htm">יב</A>
<A HREF="k0313.htm">יג</A>
<A HREF="k0314.htm">יד</A>
<A HREF="k0315.htm">טו</A>
<A HREF="k0316.htm">טז</A>
<A HREF="k0317.htm">יז</A>
<A HREF="k0318.htm">יח</A>
<A HREF="k0319.htm">יט</A>
<A HREF="k0320.htm">כ</A>
<A HREF="k0321.htm">כא</A>
<A HREF="k0322.htm">כב</A>
<A HREF="k0323.htm">כג</A>
<A HREF="k0324.htm">כד</A>
<A HREF="k0325.htm">כה</A>
כו
<A HREF="k0327.htm">כז</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('k0326')</SCRIPT></P>
</BODY></HTML>
