<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - רות פרק ג</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>

<A HREF="k0.htm">תנ"ך</A> -
רות - <A HREF="k29.htm">הכול</A><BR>פרק
<A HREF="k2901.htm">א</A>
<A HREF="k2902.htm">ב</A>
ג
<A HREF="k2904.htm">ד</A>
</P>
<HR>

<H1>רות פרק ג</H1>

<A NAME="1"> </A>
<P><B>א</B> ותאמר לה, נועמי חמותה:  בתי, הלוא אבקש-לך מנוח אשר ייטב-לך. 
<A NAME="2"> </A>
<B>ב</B> ועתה, הלוא בועז מודעתנו, אשר היית, את-נערותיו; הנה-הוא, זורה את-גורן השעורים--הלילה. 
<A NAME="3"> </A>
<B>ג</B> ורחצת וסכת, ושמת שמלותייך עלייך--וירדת הגורן; אל-תיוודעי לאיש, עד כלותו לאכול ולשתות. 
<A NAME="4"> </A>
<B>ד</B> ויהי בשוכבו, וידעת את-המקום אשר ישכב-שם, ובאת וגילית מרגלותיו, ושכבת; והוא יגיד לך, את אשר תעשין. 
<A NAME="5"> </A>
<B>ה</B> ותאמר, אליה:  כול אשר-תאמרי אליי, אעשה. 
<A NAME="6"> </A>
<B>ו</B> ותרד, הגורן; ותעש, ככול אשר-ציוותה חמותה. 
<A NAME="7"> </A>
<B>ז</B> ויאכל בועז וישת, וייטב ליבו, ויבוא, לשכב בקצה הערימה; ותבוא בלט, ותגל מרגלותיו ותשכב. 
<A NAME="8"> </A>
<B>ח</B> ויהי בחצי הלילה, ויחרד האיש ויילפת; והנה אישה, שוכבת מרגלותיו. 
<A NAME="9"> </A>
<B>ט</B> ויאמר, מי-את; ותאמר, אנוכי רות אמתך, ופרשת כנפיך על-אמתך, כי גואל אתה. 
<A NAME="10"> </A>
<B>י</B> ויאמר, ברוכה את ליהוה בתי--היטבת חסדך האחרון, מן-הראשון:  לבלתי-לכת, אחרי הבחורים--אם-דל, ואם-עשיר. 
<A NAME="11"> </A>
<B>יא</B> ועתה, בתי אל-תיראי, כול אשר-תאמרי, אעשה-לך:  כי יודע כל-שער עמי, כי אשת חיל את. 
<A NAME="12"> </A>
<B>יב</B> ועתה כי אומנם, כי גואל אנוכי; וגם יש גואל, קרוב ממני. 
<A NAME="13"> </A>
<B>יג</B> לי<BIG>נ</BIG>י הלילה, והיה בבוקר אם-יגאלך טוב יגאל, ואם-לא יחפוץ לגואלך וגאלתיך אנוכי, חי-יהוה; שכבי, עד-הבוקר. 
<A NAME="14"> </A>
<B>יד</B> ותשכב מרגלותיו, עד-הבוקר, ותקם, בטרם יכיר איש את-ריעהו; ויאמר, אל-ייוודע, כי-באה האישה, הגורן. 
<A NAME="15"> </A>
<B>טו</B> ויאמר, הבי המטפחת אשר-עלייך ואחוזי-בה--ותאחז בה; וימד שש-שעורים וישת עליה, ויבוא העיר. 
<A NAME="16"> </A>
<B>טז</B> ותבוא, אל-חמותה, ותאמר, מי-את בתי; ותגד-לה--את כל-אשר עשה-לה, האיש. 
<A NAME="17"> </A>
<B>יז</B> ותאמר, שש-השעורים האלה נתן לי:  כי אמר אליי, אל-תבואי ריקם אל-חמותך. 
<A NAME="18"> </A>
<B>יח</B> ותאמר, שבי בתי, עד אשר תדעין, איך ייפול דבר:  כי לא ישקוט האיש, כי-אם-כילה הדבר היום.</P>

<HR>
<P CLASS=s>

<A HREF="k0.htm">תנ"ך</A> -
רות - <A HREF="k29.htm">הכול</A><BR>פרק
<A HREF="k2901.htm">א</A>
<A HREF="k2902.htm">ב</A>
ג
<A HREF="k2904.htm">ד</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('k2903')</SCRIPT></P>
</BODY></HTML>
