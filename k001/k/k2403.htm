<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - מלאכי פרק ג</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>

<A HREF="k0.htm">תנ"ך</A> -
מלאכי - <A HREF="k24.htm">הכול</A><BR>פרק
<A HREF="k2401.htm">א</A>
<A HREF="k2402.htm">ב</A>
ג
</P>
<HR>

<H1>מלאכי פרק ג</H1>

<A NAME="1"> </A>
<P><B>א</B> הנני שולח מלאכי, ופינה-דרך לפניי; ופתאום יבוא אל-היכלו האדון אשר-אתם מבקשים, ומלאך הברית אשר-אתם חפצים הנה-בא--אמר, יהוה צבאות. 
<A NAME="2"> </A>
<B>ב</B> ומי מכלכל את-יום בואו, ומי העומד בהיראותו:  כי-הוא כאש מצרף, וכבורית מכבסים. 
<A NAME="3"> </A>
<B>ג</B> וישב מצרף ומטהר, כסף, וטיהר את-בני-לוי וזיקק אותם, כזהב וככסף; והיו, ליהוה, מגישי מנחה, בצדקה. 
<A NAME="4"> </A>
<B>ד</B> וערבה, ליהוה, מנחת יהודה, וירושלים--כימי עולם, וכשנים קדמונייות. 
<A NAME="5"> </A>
<B>ה</B> וקרבתי אליכם, למשפט, והייתי עד ממהר במכשפים ובמנאפים, ובנשבעים לשקר; ובעושקי שכר-שכיר אלמנה ויתום ומטי-גר, ולא יראוני--אמר, יהוה צבאות. 
<A NAME="6"> </A>
<B>ו</B> כי אני יהוה, לא שניתי; ואתם בני-יעקוב, לא כליתם. 
<A NAME="7"> </A>
<B>ז</B> למימי אבותיכם סרתם מחוקיי, ולא שמרתם--שובו אליי ואשובה אליכם, אמר יהוה צבאות; ואמרתם, במה נשוב. 
<A NAME="8"> </A>
<B>ח</B> היקבע אדם אלוהים, כי אתם קובעים אותי, ואמרתם, במה קבענוך:  המעשר, והתרומה. 
<A NAME="9"> </A>
<B>ט</B> במארה אתם ניארים, ואותי אתם קובעים--הגוי, כולו. 
<A NAME="10"> </A>
<B>י</B> הביאו את-כל-המעשר אל-בית האוצר, ויהי טרף בביתי, ובחנוני נא בזאת, אמר יהוה צבאות:  אם-לא אפתח לכם, את ארובות השמיים, והריקותי לכם ברכה, עד-בלי-דיי. 
<A NAME="11"> </A>
<B>יא</B> וגערתי לכם באוכל, ולא-ישחית לכם את-פרי האדמה; ולא-תשכל לכם הגפן בשדה, אמר יהוה צבאות. 
<A NAME="12"> </A>
<B>יב</B> ואישרו אתכם, כל-הגויים:  כי-תהיו אתם ארץ חפץ, אמר יהוה צבאות.  {פ}</P>
<A NAME="13"> </A>
<P><B>יג</B> חזקו עליי דבריכם, אמר יהוה; ואמרתם, מה-נדברנו עליך. 
<A NAME="14"> </A>
<B>יד</B> אמרתם, שוא עבוד אלוהים; ומה-בצע, כי שמרנו משמרתו, וכי הלכנו קדורנית, מפני יהוה צבאות. 
<A NAME="15"> </A>
<B>טו</B> ועתה, אנחנו מאשרים זדים; גם-נבנו עושי רשעה, גם בחנו אלוהים ויימלטו. 
<A NAME="16"> </A>
<B>טז</B> אז נדברו יראי יהוה, איש אל-ריעהו; ויקשב יהוה, וישמע, וייכתב ספר זיכרון לפניו ליראי יהוה, ולחושבי שמו. 
<A NAME="17"> </A>
<B>יז</B> והיו לי, אמר יהוה צבאות, ליום, אשר אני עושה סגולה; וחמלתי עליהם--כאשר יחמול איש, על-בנו העובד אותו. 
<A NAME="18"> </A>
<B>יח</B> ושבתם, וראיתם, בין צדיק, לרשע--בין עובד אלוהים, לאשר לא עבדו.  {פ}</P>
<A NAME="19"> </A>
<P><B>יט</B> כי-הנה היום בא, בוער כתנור; והיו כל-זדים וכל-עושה רשעה, קש, וליהט אותם היום הבא אמר יהוה צבאות, אשר לא-יעזוב להם שורש וענף. 
<A NAME="20"> </A>
<B>כ</B> וזרחה לכם יראי שמי, שמש צדקה, ומרפא, בכנפיה; ויצאתם ופשתם, כעגלי מרבק. 
<A NAME="21"> </A>
<B>כא</B> ועסותם רשעים--כי-יהיו אפר, תחת כפות רגליכם:  ביום אשר אני עושה, אמר יהוה צבאות.  {פ}</P>
<A NAME="22"> </A>
<P><B>כב</B> <BIG>ז</BIG>כרו, תורת משה עבדי, אשר ציוויתי אותו בחורב על-כל-ישראל, חוקים ומשפטים. 
<A NAME="23"> </A>
<B>כג</B> הנה אנוכי שולח לכם, את אלייה הנביא--לפני, בוא יום יהוה, הגדול, והנורא. 
<A NAME="24"> </A>
<B>כד</B> והשיב לב-אבות על-בנים, ולב בנים על-אבותם--פן-אבוא, והכיתי את-הארץ חרם.  {ש}</P>

<HR>
<P CLASS=s>

<A HREF="k0.htm">תנ"ך</A> -
מלאכי - <A HREF="k24.htm">הכול</A><BR>פרק
<A HREF="k2401.htm">א</A>
<A HREF="k2402.htm">ב</A>
ג
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('k2403')</SCRIPT></P>
</BODY></HTML>
