<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - יהושוע פרק יח</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>

<A HREF="k0.htm">תנ"ך</A> -
יהושוע - <A HREF="k06.htm">הכול</A><BR>פרק
<A HREF="k0601.htm">א</A>
<A HREF="k0602.htm">ב</A>
<A HREF="k0603.htm">ג</A>
<A HREF="k0604.htm">ד</A>
<A HREF="k0605.htm">ה</A>
<A HREF="k0606.htm">ו</A>
<A HREF="k0607.htm">ז</A>
<A HREF="k0608.htm">ח</A>
<A HREF="k0609.htm">ט</A>
<A HREF="k0610.htm">י</A>
<A HREF="k0611.htm">יא</A>
<A HREF="k0612.htm">יב</A>
<A HREF="k0613.htm">יג</A>
<A HREF="k0614.htm">יד</A>
<A HREF="k0615.htm">טו</A>
<A HREF="k0616.htm">טז</A>
<A HREF="k0617.htm">יז</A>
יח
<A HREF="k0619.htm">יט</A>
<A HREF="k0620.htm">כ</A>
<A HREF="k0621.htm">כא</A>
<A HREF="k0622.htm">כב</A>
<A HREF="k0623.htm">כג</A>
<A HREF="k0624.htm">כד</A>
</P>
<HR>

<H1>יהושוע פרק יח</H1>

<A NAME="1"> </A>
<P><B>א</B> וייקהלו כל-עדת בני-ישראל, שילה, וישכינו שם, את-אוהל מועד; והארץ נכבשה, לפניהם. 
<A NAME="2"> </A>
<B>ב</B> וייוותרו בבני ישראל, אשר לא-חלקו את-נחלתם--שבעה, שבטים. 
<A NAME="3"> </A>
<B>ג</B> ויאמר יהושוע, אל-בני ישראל:  עד-אנה, אתם מתרפים, לבוא לרשת את-הארץ, אשר נתן לכם יהוה אלוהי אבותיכם. 
<A NAME="4"> </A>
<B>ד</B> הבו לכם שלושה אנשים, לשבט; ואשלחם, ויקומו ויתהלכו בארץ ויכתבו אותה לפי נחלתם--ויבואו אליי. 
<A NAME="5"> </A>
<B>ה</B> והתחלקו אותה, לשבעה חלקים:  יהודה יעמוד על-גבולו, מנגב, ובית יוסף יעמדו על-גבולם, מצפון. 
<A NAME="6"> </A>
<B>ו</B> ואתם תכתבו את-הארץ, שבעה חלקים, והבאתם אליי, הנה; ויריתי לכם גורל פה, לפני יהוה אלוהינו. 
<A NAME="7"> </A>
<B>ז</B> כי אין-חלק ללויים בקרבכם, כי-כהונת יהוה נחלתו; וגד וראובן וחצי שבט המנשה לקחו נחלתם, מעבר לירדן מזרחה, אשר נתן להם, משה עבד יהוה. 
<A NAME="8"> </A>
<B>ח</B> ויקומו האנשים, וילכו; ויצו יהושוע את-ההולכים לכתוב את-הארץ לאמור, לכו והתהלכו בארץ וכתבו אותה ושובו אליי, ופה אשליך לכם גורל לפני יהוה, בשילה. 
<A NAME="9"> </A>
<B>ט</B> וילכו האנשים ויעברו בארץ, ויכתבוה לערים לשבעה חלקים על-ספר; ויבואו אל-יהושוע אל-המחנה, שילה. 
<A NAME="10"> </A>
<B>י</B> וישלך להם יהושוע גורל בשילה, לפני יהוה; ויחלק-שם יהושוע את-הארץ לבני ישראל, כמחלקותם.  {פ}</P>
<A NAME="11"> </A>
<P><B>יא</B> ויעל, גורל מטה בני-בנימין--למשפחותם; וייצא, גבול גורלם, בין בני יהודה, ובין בני יוסף. 
<A NAME="12"> </A>
<B>יב</B> ויהי להם הגבול לפאת צפונה, מן-הירדן; ועלה הגבול אל-כתף יריחו מצפון, ועלה בהר ימה, והיו תוצאותיו, מדברה בית אוון. 
<A NAME="13"> </A>
<B>יג</B> ועבר משם הגבול לוזה, אל-כתף לוזה נגבה--היא, בית-אל; וירד הגבול, עטרות אדר, על-ההר, אשר מנגב לבית-חורון תחתון. 
<A NAME="14"> </A>
<B>יד</B> ותאר הגבול ונסב לפאת-ים נגבה, מן-ההר אשר על-פני בית-חורון נגבה, והיו תוצאותיו אל-קרית-בעל היא קרית יערים, עיר בני יהודה; זאת, פאת-ים. 
<A NAME="15"> </A>
<B>טו</B> ופאת-נגבה, מקצה קרית יערים; ויצא הגבול, ימה, ויצא, אל-מעיין מי נפתוח. 
<A NAME="16"> </A>
<B>טז</B> וירד הגבול אל-קצה ההר, אשר על-פני גיא בן-הינום, אשר בעמק רפאים, צפונה; וירד גיא הינום אל-כתף היבוסי, נגבה, וירד, עין רוגל. 
<A NAME="17"> </A>
<B>יז</B> ותאר מצפון, ויצא עין שמש, ויצא אל-גלילות, אשר-נוכח מעלה אדומים; וירד, אבן בוהן בן-ראובן. 
<A NAME="18"> </A>
<B>יח</B> ועבר אל-כתף מול-הערבה, צפונה; וירד, הערבתה. 
<A NAME="19"> </A>
<B>יט</B> ועבר הגבול אל-כתף בית-חוגלה, צפונה, והיו תוצאות הגבול אל-לשון ים-המלח צפונה, אל-קצה הירדן נגבה; זה, גבול נגב. 
<A NAME="20"> </A>
<B>כ</B> והירדן יגבול-אותו, לפאת-קדמה:  זאת נחלת בני בנימין לגבולותיה, סביב--למשפחותם.  {פ}</P>
<A NAME="21"> </A>
<P><B>כא</B> והיו הערים, למטה בני בנימין--למשפחותיהם:  יריחו ובית-חוגלה, ועמק קציץ. 
<A NAME="22"> </A>
<B>כב</B> ובית הערבה וצמריים, ובית-אל. 
<A NAME="23"> </A>
<B>כג</B> והעווים והפרה, ועופרה. 
<A NAME="24"> </A>
<B>כד</B> וכפר העמונה והעופני, וגבע:  ערים שתים-עשרה, וחצריהן. 
<A NAME="25"> </A>
<B>כה</B> גבעון והרמה, ובארות. 
<A NAME="26"> </A>
<B>כו</B> והמצפה והכפירה, והמוצה. 
<A NAME="27"> </A>
<B>כז</B> ורקם וירפאל, ותראלה. 
<A NAME="28"> </A>
<B>כח</B> וצלע האלף והיבוסי היא ירושלים, גבעת קרית--ערים ארבע-עשרה, וחצריהן:  זאת נחלת בני-בנימין, למשפחותם.  {פ}</P>

<HR>
<P CLASS=s>

<A HREF="k0.htm">תנ"ך</A> -
יהושוע - <A HREF="k06.htm">הכול</A><BR>פרק
<A HREF="k0601.htm">א</A>
<A HREF="k0602.htm">ב</A>
<A HREF="k0603.htm">ג</A>
<A HREF="k0604.htm">ד</A>
<A HREF="k0605.htm">ה</A>
<A HREF="k0606.htm">ו</A>
<A HREF="k0607.htm">ז</A>
<A HREF="k0608.htm">ח</A>
<A HREF="k0609.htm">ט</A>
<A HREF="k0610.htm">י</A>
<A HREF="k0611.htm">יא</A>
<A HREF="k0612.htm">יב</A>
<A HREF="k0613.htm">יג</A>
<A HREF="k0614.htm">יד</A>
<A HREF="k0615.htm">טו</A>
<A HREF="k0616.htm">טז</A>
<A HREF="k0617.htm">יז</A>
יח
<A HREF="k0619.htm">יט</A>
<A HREF="k0620.htm">כ</A>
<A HREF="k0621.htm">כא</A>
<A HREF="k0622.htm">כב</A>
<A HREF="k0623.htm">כג</A>
<A HREF="k0624.htm">כד</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('k0618')</SCRIPT></P>
</BODY></HTML>
