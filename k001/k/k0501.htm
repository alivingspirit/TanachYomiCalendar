<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - דברים פרק א</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>

<A HREF="k0.htm">תנ"ך</A> -
דברים - <A HREF="k05.htm">הכול</A><BR>פרק
א
<A HREF="k0502.htm">ב</A>
<A HREF="k0503.htm">ג</A>
<A HREF="k0504.htm">ד</A>
<A HREF="k0505.htm">ה</A>
<A HREF="k0506.htm">ו</A>
<A HREF="k0507.htm">ז</A>
<A HREF="k0508.htm">ח</A>
<A HREF="k0509.htm">ט</A>
<A HREF="k0510.htm">י</A>
<A HREF="k0511.htm">יא</A>
<A HREF="k0512.htm">יב</A>
<A HREF="k0513.htm">יג</A>
<A HREF="k0514.htm">יד</A>
<A HREF="k0515.htm">טו</A>
<A HREF="k0516.htm">טז</A>
<A HREF="k0517.htm">יז</A>
<A HREF="k0518.htm">יח</A>
<A HREF="k0519.htm">יט</A>
<A HREF="k0520.htm">כ</A>
<A HREF="k0521.htm">כא</A>
<A HREF="k0522.htm">כב</A>
<A HREF="k0523.htm">כג</A>
<A HREF="k0524.htm">כד</A>
<A HREF="k0525.htm">כה</A>
<A HREF="k0526.htm">כו</A>
<A HREF="k0527.htm">כז</A>
<A HREF="k0528.htm">כח</A>
<A HREF="k0529.htm">כט</A>
<A HREF="k0530.htm">ל</A>
<A HREF="k0531.htm">לא</A>
<A HREF="k0532.htm">לב</A>
<A HREF="k0533.htm">לג</A>
<A HREF="k0534.htm">לד</A>
</P>
<HR>

<H1>דברים פרק א</H1>

<A NAME="1"> </A>
<P><B>א</B> אלה הדברים, אשר דיבר משה אל-כל-ישראל, בעבר, הירדן:  במדבר בערבה מול סוף בין-פארן ובין-תופל, ולבן וחצרות--ודי זהב. 
<A NAME="2"> </A>
<B>ב</B> אחד עשר יום מחורב, דרך הר-שעיר, עד, קדש ברנע. 
<A NAME="3"> </A>
<B>ג</B> ויהי בארבעים שנה, בעשתי-עשר חודש באחד לחודש; דיבר משה, אל-בני ישראל, ככול אשר ציווה יהוה אותו, אליהם. 
<A NAME="4"> </A>
<B>ד</B> אחרי הכותו, את סיחון מלך האמורי, אשר יושב, בחשבון--ואת, עוג מלך הבשן, אשר-יושב בעשתרות, באדרעי. 
<A NAME="5"> </A>
<B>ה</B> בעבר הירדן, בארץ מואב, הואיל משה, ביאר את-התורה הזאת לאמור. 
<A NAME="6"> </A>
<B>ו</B> יהוה אלוהינו דיבר אלינו, בחורב לאמור:  רב-לכם שבת, בהר הזה. 
<A NAME="7"> </A>
<B>ז</B> פנו וסעו לכם, ובואו הר האמורי ואל-כל-שכניו, בערבה בהר ובשפילה ובנגב, ובחוף הים--ארץ הכנעני והלבנון, עד-הנהר הגדול נהר-פרת. 
<A NAME="8"> </A>
<B>ח</B> ראה נתתי לפניכם, את-הארץ; בואו, ורשו את-הארץ, אשר נשבע יהוה לאבותיכם לאברהם ליצחק וליעקוב לתת להם, ולזרעם אחריהם. 
<A NAME="9"> </A>
<B>ט</B> ואומר אליכם, בעת ההיא לאמור:  לא-אוכל לבדי, שאת אתכם. 
<A NAME="10"> </A>
<B>י</B> יהוה אלוהיכם, הרבה אתכם; והנכם היום, ככוכבי השמיים לרוב. 
<A NAME="11"> </A>
<B>יא</B> יהוה אלוהי אבותיכם, יוסף עליכם ככם--אלף פעמים; ויברך אתכם, כאשר דיבר לכם. 
<A NAME="12"> </A>
<B>יב</B> איכה אשא, לבדי, טורחכם ומשאכם, וריבכם. 
<A NAME="13"> </A>
<B>יג</B> הבו לכם אנשים חכמים ונבונים, וידועים--לשבטיכם; ואשימם, בראשיכם. 
<A NAME="14"> </A>
<B>יד</B> ותענו, אותי; ותאמרו, טוב-הדבר אשר-דיברת לעשות. 
<A NAME="15"> </A>
<B>טו</B> ואקח את-ראשי שבטיכם, אנשים חכמים וידועים, ואתן אותם ראשים, עליכם:  שרי אלפים ושרי מאות, ושרי חמישים ושרי עשרות, ושוטרים, לשבטיכם. 
<A NAME="16"> </A>
<B>טז</B> ואצווה, את-שופטיכם, בעת ההיא, לאמור:  שמוע בין-אחיכם ושפטתם צדק, בין-איש ובין-אחיו ובין גרו. 
<A NAME="17"> </A>
<B>יז</B> לא-תכירו פנים במשפט, כקטון כגדול תשמעון--לא תגורו מפני-איש, כי המשפט לאלוהים הוא; והדבר אשר יקשה מכם, תקריבון אליי ושמעתיו. 
<A NAME="18"> </A>
<B>יח</B> ואצווה אתכם, בעת ההיא, את כל-הדברים, אשר תעשון. 
<A NAME="19"> </A>
<B>יט</B> וניסע מחורב, ונלך את כל-המדבר הגדול והנורא ההוא אשר ראיתם דרך הר האמורי, כאשר ציווה יהוה אלוהינו, אותנו; ונבוא, עד קדש ברנע. 
<A NAME="20"> </A>
<B>כ</B> ואומר, אליכם:  באתם עד-הר האמורי, אשר-יהוה אלוהינו נותן לנו. 
<A NAME="21"> </A>
<B>כא</B> ראה נתן יהוה אלוהיך, לפניך--את-הארץ:  עלה רש, כאשר דיבר יהוה אלוהי אבותיך לך--אל-תירא, ואל-תיחת. 
<A NAME="22"> </A>
<B>כב</B> ותקרבון אליי, כולכם, ותאמרו נשלחה אנשים לפנינו, ויחפרו-לנו את-הארץ; וישיבו אותנו, דבר--את-הדרך אשר נעלה-בה, ואת הערים אשר נבוא אליהן. 
<A NAME="23"> </A>
<B>כג</B> וייטב בעיניי, הדבר; ואקח מכם שנים עשר אנשים, איש אחד לשבט. 
<A NAME="24"> </A>
<B>כד</B> ויפנו ויעלו ההרה, ויבואו עד-נחל אשכול; וירגלו, אותה. 
<A NAME="25"> </A>
<B>כה</B> ויקחו בידם מפרי הארץ, ויורידו אלינו; וישיבו אותנו דבר, ויאמרו, טובה הארץ, אשר-יהוה אלוהינו נותן לנו. 
<A NAME="26"> </A>
<B>כו</B> ולא אביתם, לעלות; ותמרו, את-פי יהוה אלוהיכם. 
<A NAME="27"> </A>
<B>כז</B> ותירגנו באוהליכם, ותאמרו, בשנאת יהוה אותנו, הוציאנו מארץ מצריים--לתת אותנו ביד האמורי, להשמידנו. 
<A NAME="28"> </A>
<B>כח</B> אנה אנחנו עולים, אחינו המסו את-לבבנו לאמור עם גדול ורם ממנו, ערים גדולות ובצורות, בשמיים; וגם-בני ענקים, ראינו שם. 
<A NAME="29"> </A>
<B>כט</B> ואומר, אליכם:  לא-תערצון ולא-תיראון, מהם. 
<A NAME="30"> </A>
<B>ל</B> יהוה אלוהיכם ההולך לפניכם, הוא יילחם לכם:  ככול אשר עשה איתכם, במצריים--לעיניכם. 
<A NAME="31"> </A>
<B>לא</B> ובמדבר, אשר ראית, אשר נשאך יהוה אלוהיך, כאשר יישא-איש את-בנו--בכל-הדרך אשר הלכתם, עד-בואכם עד-המקום הזה. 
<A NAME="32"> </A>
<B>לב</B> ובדבר, הזה--אינכם, מאמינים, ביהוה, אלוהיכם. 
<A NAME="33"> </A>
<B>לג</B> ההולך לפניכם בדרך, לתור לכם מקום--לחנותכם:  באש לילה, לראותכם בדרך אשר תלכו-בה, ובענן, יומם. 
<A NAME="34"> </A>
<B>לד</B> וישמע יהוה, את-קול דבריכם; ויקצוף, ויישבע לאמור. 
<A NAME="35"> </A>
<B>לה</B> אם-יראה איש באנשים האלה, הדור הרע הזה--את, הארץ הטובה, אשר נשבעתי, לתת לאבותיכם. 
<A NAME="36"> </A>
<B>לו</B> זולתי כלב בן-יפונה, הוא יראנה, ולו-אתן את-הארץ אשר דרך-בה, ולבניו--יען, אשר מילא אחרי יהוה. 
<A NAME="37"> </A>
<B>לז</B> גם-בי התאנף יהוה, בגללכם לאמור:  גם-אתה, לא-תבוא שם. 
<A NAME="38"> </A>
<B>לח</B> יהושוע בן-נון העומד לפניך, הוא יבוא שמה; אותו חזק, כי-הוא ינחילנה את-ישראל. 
<A NAME="39"> </A>
<B>לט</B> וטפכם אשר אמרתם לבז יהיה, ובניכם אשר לא-ידעו היום טוב ורע--המה, יבואו שמה; ולהם אתננה, והם יירשוה. 
<A NAME="40"> </A>
<B>מ</B> ואתם, פנו לכם; וסעו המדברה, דרך ים-סוף. 
<A NAME="41"> </A>
<B>מא</B> ותענו ותאמרו אליי, חטאנו ליהוה--אנחנו נעלה ונלחמנו, ככול אשר-ציוונו יהוה אלוהינו; ותחגרו, איש את-כלי מלחמתו, ותהינו, לעלות ההרה. 
<A NAME="42"> </A>
<B>מב</B> ויאמר יהוה אליי, אמור להם לא תעלו ולא-תילחמו--כי אינני, בקרבכם; ולא, תינגפו, לפני, אויביכם. 
<A NAME="43"> </A>
<B>מג</B> ואדבר אליכם, ולא שמעתם; ותמרו את-פי יהוה, ותזידו ותעלו ההרה. 
<A NAME="44"> </A>
<B>מד</B> וייצא האמורי היושב בהר ההוא, לקראתכם, וירדפו אתכם, כאשר תעשינה הדבורים; ויכתו אתכם בשעיר, עד-חורמה. 
<A NAME="45"> </A>
<B>מה</B> ותשובו ותבכו, לפני יהוה; ולא-שמע יהוה בקולכם, ולא האזין אליכם. 
<A NAME="46"> </A>
<B>מו</B> ותשבו בקדש, ימים רבים, כימים, אשר ישבתם.</P>

<HR>
<P CLASS=s>

<A HREF="k0.htm">תנ"ך</A> -
דברים - <A HREF="k05.htm">הכול</A><BR>פרק
א
<A HREF="k0502.htm">ב</A>
<A HREF="k0503.htm">ג</A>
<A HREF="k0504.htm">ד</A>
<A HREF="k0505.htm">ה</A>
<A HREF="k0506.htm">ו</A>
<A HREF="k0507.htm">ז</A>
<A HREF="k0508.htm">ח</A>
<A HREF="k0509.htm">ט</A>
<A HREF="k0510.htm">י</A>
<A HREF="k0511.htm">יא</A>
<A HREF="k0512.htm">יב</A>
<A HREF="k0513.htm">יג</A>
<A HREF="k0514.htm">יד</A>
<A HREF="k0515.htm">טו</A>
<A HREF="k0516.htm">טז</A>
<A HREF="k0517.htm">יז</A>
<A HREF="k0518.htm">יח</A>
<A HREF="k0519.htm">יט</A>
<A HREF="k0520.htm">כ</A>
<A HREF="k0521.htm">כא</A>
<A HREF="k0522.htm">כב</A>
<A HREF="k0523.htm">כג</A>
<A HREF="k0524.htm">כד</A>
<A HREF="k0525.htm">כה</A>
<A HREF="k0526.htm">כו</A>
<A HREF="k0527.htm">כז</A>
<A HREF="k0528.htm">כח</A>
<A HREF="k0529.htm">כט</A>
<A HREF="k0530.htm">ל</A>
<A HREF="k0531.htm">לא</A>
<A HREF="k0532.htm">לב</A>
<A HREF="k0533.htm">לג</A>
<A HREF="k0534.htm">לד</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('k0501')</SCRIPT></P>
</BODY></HTML>
