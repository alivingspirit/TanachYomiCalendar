<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - במדבר פרק טו</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>

<A HREF="k0.htm">תנ"ך</A> -
במדבר - <A HREF="k04.htm">הכול</A><BR>פרק
<A HREF="k0401.htm">א</A>
<A HREF="k0402.htm">ב</A>
<A HREF="k0403.htm">ג</A>
<A HREF="k0404.htm">ד</A>
<A HREF="k0405.htm">ה</A>
<A HREF="k0406.htm">ו</A>
<A HREF="k0407.htm">ז</A>
<A HREF="k0408.htm">ח</A>
<A HREF="k0409.htm">ט</A>
<A HREF="k0410.htm">י</A>
<A HREF="k0411.htm">יא</A>
<A HREF="k0412.htm">יב</A>
<A HREF="k0413.htm">יג</A>
<A HREF="k0414.htm">יד</A>
טו
<A HREF="k0416.htm">טז</A>
<A HREF="k0417.htm">יז</A>
<A HREF="k0418.htm">יח</A>
<A HREF="k0419.htm">יט</A>
<A HREF="k0420.htm">כ</A>
<A HREF="k0421.htm">כא</A>
<A HREF="k0422.htm">כב</A>
<A HREF="k0423.htm">כג</A>
<A HREF="k0424.htm">כד</A>
<A HREF="k0425.htm">כה</A>
<A HREF="k0426.htm">כו</A>
<A HREF="k0427.htm">כז</A>
<A HREF="k0428.htm">כח</A>
<A HREF="k0429.htm">כט</A>
<A HREF="k0430.htm">ל</A>
<A HREF="k0431.htm">לא</A>
<A HREF="k0432.htm">לב</A>
<A HREF="k0433.htm">לג</A>
<A HREF="k0434.htm">לד</A>
<A HREF="k0435.htm">לה</A>
<A HREF="k0436.htm">לו</A>
</P>
<HR>

<H1>במדבר פרק טו</H1>

<A NAME="1"> </A>
<P><B>א</B> וידבר יהוה, אל-משה לאמור. 
<A NAME="2"> </A>
<B>ב</B> דבר אל-בני ישראל, ואמרת אליהם:  כי תבואו, אל-ארץ מושבותיכם, אשר אני, נותן לכם. 
<A NAME="3"> </A>
<B>ג</B> ועשיתם אישה ליהוה, עולה או-זבח, לפלא-נדר או בנדבה, או במועדיכם--לעשות ריח ניחוח, ליהוה, מן-הבקר, או מן-הצאן. 
<A NAME="4"> </A>
<B>ד</B> והקריב המקריב קרבנו, ליהוה--מנחה, סולת עישרון, בלול, ברביעית ההין שמן. 
<A NAME="5"> </A>
<B>ה</B> ויין לנסך רביעית ההין, תעשה על-העולה או לזבח--לכבש, האחד. 
<A NAME="6"> </A>
<B>ו</B> או לאיל תעשה מנחה, סולת שני עשרונים, בלולה בשמן, שלישית ההין. 
<A NAME="7"> </A>
<B>ז</B> ויין לנסך, שלישית ההין--תקריב ריח-ניחוח, ליהוה. 
<A NAME="8"> </A>
<B>ח</B> וכי-תעשה בן-בקר, עולה או-זבח, לפלא-נדר או-שלמים, ליהוה. 
<A NAME="9"> </A>
<B>ט</B> והקריב על-בן-הבקר מנחה, סולת שלושה עשרונים, בלול בשמן, חצי ההין. 
<A NAME="10"> </A>
<B>י</B> ויין תקריב לנסך, חצי ההין--אישה ריח-ניחוח, ליהוה. 
<A NAME="11"> </A>
<B>יא</B> ככה ייעשה, לשור האחד, או, לאיל האחד; או-לשה בכבשים, או בעיזים. 
<A NAME="12"> </A>
<B>יב</B> כמספר, אשר תעשו--ככה תעשו לאחד, כמספרם. 
<A NAME="13"> </A>
<B>יג</B> כל-האזרח יעשה-ככה, את-אלה, להקריב אישה ריח-ניחוח, ליהוה. 
<A NAME="14"> </A>
<B>יד</B> וכי-יגור איתכם גר או אשר-בתוככם, לדורותיכם, ועשה אישה ריח-ניחוח, ליהוה--כאשר תעשו, כן יעשה. 
<A NAME="15"> </A>
<B>טו</B> הקהל, חוקה אחת לכם ולגר הגר:  חוקת עולם לדורותיכם, ככם כגר יהיה לפני יהוה. 
<A NAME="16"> </A>
<B>טז</B> תורה אחת ומשפט אחד, יהיה לכם, ולגר, הגר איתכם.  {פ}</P>
<A NAME="17"> </A>
<P><B>יז</B> וידבר יהוה, אל-משה לאמור. 
<A NAME="18"> </A>
<B>יח</B> דבר אל-בני ישראל, ואמרת אליהם:  בבואכם, אל-הארץ, אשר אני מביא אתכם, שמה. 
<A NAME="19"> </A>
<B>יט</B> והיה, באכולכם מלחם הארץ--תרימו תרומה, ליהוה. 
<A NAME="20"> </A>
<B>כ</B> ראשית, עריסותיכם--חלה, תרימו תרומה:  כתרומת גורן, כן תרימו אותה. 
<A NAME="21"> </A>
<B>כא</B> מראשית, עריסותיכם, תיתנו ליהוה, תרומה--לדורותיכם.  {ס}</P>
<A NAME="22"> </A>
<P><B>כב</B> וכי תשגו--ולא תעשו, את כל-המצוות האלה:  אשר-דיבר יהוה, אל-משה. 
<A NAME="23"> </A>
<B>כג</B> את כל-אשר ציווה יהוה אליכם, ביד-משה:  מן-היום אשר ציווה יהוה, והלאה--לדורותיכם. 
<A NAME="24"> </A>
<B>כד</B> והיה, אם מעיני העדה נעשתה לשגגה, ועשו כל-העדה פר בן-בקר אחד לעולה לריח ניחוח ליהוה, ומנחתו ונסכו כמשפט; ושעיר-עיזים אחד, לחטאת. 
<A NAME="25"> </A>
<B>כה</B> וכיפר הכוהן, על-כל-עדת בני ישראל--ונסלח להם:  כי-שגגה היא--והם הביאו את-קרבנם אישה ליהוה וחטאתם לפני יהוה, על-שגגתם. 
<A NAME="26"> </A>
<B>כו</B> ונסלח, לכל-עדת בני ישראל, ולגר, הגר בתוכם:  כי לכל-העם, בשגגה.  {ס}</P>
<A NAME="27"> </A>
<P><B>כז</B> ואם-נפש אחת, תחטא בשגגה--והקריבה עז בת-שנתה, לחטאת. 
<A NAME="28"> </A>
<B>כח</B> וכיפר הכוהן, על-הנפש השוגגת בחטאה בשגגה--לפני יהוה:  לכפר עליו, ונסלח לו. 
<A NAME="29"> </A>
<B>כט</B> האזרח בבני ישראל, ולגר הגר בתוכם--תורה אחת יהיה לכם, לעושה בשגגה. 
<A NAME="30"> </A>
<B>ל</B> והנפש אשר-תעשה ביד רמה, מן-האזרח ומן-הגר--את-יהוה, הוא מגדף; ונכרתה הנפש ההיא, מקרב עמה. 
<A NAME="31"> </A>
<B>לא</B> כי דבר-יהוה בזה, ואת-מצותו הפר; היכרת תיכרת הנפש ההיא, עוונה בה.  {פ}</P>
<A NAME="32"> </A>
<P><B>לב</B> ויהיו בני-ישראל, במדבר; וימצאו, איש מקושש עצים--ביום השבת. 
<A NAME="33"> </A>
<B>לג</B> ויקריבו אותו, המוצאים אותו מקושש עצים--אל-משה, ואל-אהרון, ואל, כל-העדה. 
<A NAME="34"> </A>
<B>לד</B> ויניחו אותו, במשמר:  כי לא פורש, מה-ייעשה לו.  {ס}</P>
<A NAME="35"> </A>
<P><B>לה</B> ויאמר יהוה אל-משה, מות יומת האיש; רגום אותו באבנים כל-העדה, מחוץ למחנה. 
<A NAME="36"> </A>
<B>לו</B> ויוציאו אותו כל-העדה, אל-מחוץ למחנה, וירגמו אותו באבנים, וימות:  כאשר ציווה יהוה, את-משה.  {פ}</P>
<A NAME="37"> </A>
<P><B>לז</B> ויאמר יהוה, אל-משה לאמור. 
<A NAME="38"> </A>
<B>לח</B> דבר אל-בני ישראל, ואמרת אליהם, ועשו להם ציצית על-כנפי בגדיהם, לדורותם; ונתנו על-ציצית הכנף, פתיל תכלת. 
<A NAME="39"> </A>
<B>לט</B> והיה לכם, לציצית, וראיתם אותו וזכרתם את-כל-מצוות יהוה, ועשיתם אותם; ולא-תתורו אחרי לבבכם, ואחרי עיניכם, אשר-אתם זונים, אחריהם. 
<A NAME="40"> </A>
<B>מ</B> למען תזכרו, ועשיתם את-כל-מצוותיי; והייתם קדושים, לאלוהיכם. 
<A NAME="41"> </A>
<B>מא</B> אני יהוה אלוהיכם, אשר הוצאתי אתכם מארץ מצריים, להיות לכם, לאלוהים:  אני, יהוה אלוהיכם.  {פ}</P>

<HR>
<P CLASS=s>

<A HREF="k0.htm">תנ"ך</A> -
במדבר - <A HREF="k04.htm">הכול</A><BR>פרק
<A HREF="k0401.htm">א</A>
<A HREF="k0402.htm">ב</A>
<A HREF="k0403.htm">ג</A>
<A HREF="k0404.htm">ד</A>
<A HREF="k0405.htm">ה</A>
<A HREF="k0406.htm">ו</A>
<A HREF="k0407.htm">ז</A>
<A HREF="k0408.htm">ח</A>
<A HREF="k0409.htm">ט</A>
<A HREF="k0410.htm">י</A>
<A HREF="k0411.htm">יא</A>
<A HREF="k0412.htm">יב</A>
<A HREF="k0413.htm">יג</A>
<A HREF="k0414.htm">יד</A>
טו
<A HREF="k0416.htm">טז</A>
<A HREF="k0417.htm">יז</A>
<A HREF="k0418.htm">יח</A>
<A HREF="k0419.htm">יט</A>
<A HREF="k0420.htm">כ</A>
<A HREF="k0421.htm">כא</A>
<A HREF="k0422.htm">כב</A>
<A HREF="k0423.htm">כג</A>
<A HREF="k0424.htm">כד</A>
<A HREF="k0425.htm">כה</A>
<A HREF="k0426.htm">כו</A>
<A HREF="k0427.htm">כז</A>
<A HREF="k0428.htm">כח</A>
<A HREF="k0429.htm">כט</A>
<A HREF="k0430.htm">ל</A>
<A HREF="k0431.htm">לא</A>
<A HREF="k0432.htm">לב</A>
<A HREF="k0433.htm">לג</A>
<A HREF="k0434.htm">לד</A>
<A HREF="k0435.htm">לה</A>
<A HREF="k0436.htm">לו</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('k0415')</SCRIPT></P>
</BODY></HTML>
