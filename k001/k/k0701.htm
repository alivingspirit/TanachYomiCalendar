<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - שופטים פרק א</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>

<A HREF="k0.htm">תנ"ך</A> -
שופטים - <A HREF="k07.htm">הכול</A><BR>פרק
א
<A HREF="k0702.htm">ב</A>
<A HREF="k0703.htm">ג</A>
<A HREF="k0704.htm">ד</A>
<A HREF="k0705.htm">ה</A>
<A HREF="k0706.htm">ו</A>
<A HREF="k0707.htm">ז</A>
<A HREF="k0708.htm">ח</A>
<A HREF="k0709.htm">ט</A>
<A HREF="k0710.htm">י</A>
<A HREF="k0711.htm">יא</A>
<A HREF="k0712.htm">יב</A>
<A HREF="k0713.htm">יג</A>
<A HREF="k0714.htm">יד</A>
<A HREF="k0715.htm">טו</A>
<A HREF="k0716.htm">טז</A>
<A HREF="k0717.htm">יז</A>
<A HREF="k0718.htm">יח</A>
<A HREF="k0719.htm">יט</A>
<A HREF="k0720.htm">כ</A>
<A HREF="k0721.htm">כא</A>
</P>
<HR>

<H1>שופטים פרק א</H1>

<A NAME="1"> </A>
<P><B>א</B> ויהי, אחרי מות יהושוע, וישאלו בני ישראל, ביהוה לאמור:  מי יעלה-לנו אל-הכנעני בתחילה, להילחם בו. 
<A NAME="2"> </A>
<B>ב</B> ויאמר יהוה, יהודה יעלה:  הנה נתתי את-הארץ, בידו. 
<A NAME="3"> </A>
<B>ג</B> ויאמר יהודה לשמעון אחיו עלה איתי בגורלי, ונילחמה בכנעני, והלכתי גם-אני איתך, בגורלך; וילך איתו, שמעון. 
<A NAME="4"> </A>
<B>ד</B> ויעל יהודה, וייתן יהוה את-הכנעני והפריזי בידם; ויכום בבזק, עשרת אלפים איש. 
<A NAME="5"> </A>
<B>ה</B> וימצאו את-אדוני בזק, בבזק, ויילחמו, בו; ויכו, את-הכנעני ואת-הפריזי. 
<A NAME="6"> </A>
<B>ו</B> וינס אדוני בזק, וירדפו אחריו; ויאחזו אותו--ויקצצו, את-בהונות ידיו ורגליו. 
<A NAME="7"> </A>
<B>ז</B> ויאמר אדוני-בזק, שבעים מלכים בהונות ידיהם ורגליהם מקוצצים היו מלקטים תחת שולחני--כאשר עשיתי, כן שילם-לי אלוהים; ויביאוהו ירושלים, וימת שם.  {פ}</P>
<A NAME="8"> </A>
<P><B>ח</B> ויילחמו בני-יהודה, בירושלים, וילכדו אותה, ויכוה לפי-חרב; ואת-העיר, שילחו באש. 
<A NAME="9"> </A>
<B>ט</B> ואחר, ירדו בני יהודה, להילחם, בכנעני--יושב ההר, והנגב והשפילה. 
<A NAME="10"> </A>
<B>י</B> וילך יהודה, אל-הכנעני היושב בחברון, ושם-חברון לפנים, קרית ארבע; ויכו את-ששיי ואת-אחימן, ואת-תלמיי. 
<A NAME="11"> </A>
<B>יא</B> וילך משם, אל-יושבי דביר; ושם-דביר לפנים, קרית-ספר. 
<A NAME="12"> </A>
<B>יב</B> ויאמר כלב, אשר-יכה את-קרית-ספר ולכדה--ונתתי לו את-עכסה בתי, לאישה. 
<A NAME="13"> </A>
<B>יג</B> וילכדה עותניאל בן-קנז, אחי כלב הקטון ממנו; וייתן-לו את-עכסה בתו, לאישה. 
<A NAME="14"> </A>
<B>יד</B> ויהי בבואה, ותסיתהו לשאול מאת-אביה השדה, ותצנח, מעל החמור; ויאמר-לה כלב, מה-לך. 
<A NAME="15"> </A>
<B>טו</B> ותאמר לו הבה-לי ברכה, כי ארץ הנגב נתתני, ונתת לי, גולות מים; וייתן-לה כלב, את גולות עילית, ואת, גולות תחתית.  {פ}</P>
<A NAME="16"> </A>
<P><B>טז</B> ובני קיני חותן משה עלו מעיר התמרים, את-בני יהודה, מדבר יהודה, אשר בנגב ערד; וילך, ויישב את-העם. 
<A NAME="17"> </A>
<B>יז</B> וילך יהודה, את-שמעון אחיו, ויכו, את-הכנעני יושב צפת; ויחרימו אותה, ויקרא את-שם-העיר חורמה. 
<A NAME="18"> </A>
<B>יח</B> וילכוד יהודה את-עזה ואת-גבולה, ואת-אשקלון ואת-גבולה, ואת-עקרון, ואת-גבולה. 
<A NAME="19"> </A>
<B>יט</B> ויהי יהוה את-יהודה, ויורש את-ההר:  כי לא להוריש את-יושבי העמק, כי-רכב ברזל להם. 
<A NAME="20"> </A>
<B>כ</B> וייתנו לכלב את-חברון, כאשר דיבר משה; ויורש משם, את-שלושה בני הענק. 
<A NAME="21"> </A>
<B>כא</B> ואת-היבוסי יושב ירושלים, לא הורישו בני בנימין; ויישב היבוסי את-בני בנימין, בירושלים, עד, היום הזה.  {פ}</P>
<A NAME="22"> </A>
<P><B>כב</B> ויעלו בית-יוסף גם-הם, בית-אל; ויהוה, עימם. 
<A NAME="23"> </A>
<B>כג</B> ויתירו בית-יוסף, בבית-אל; ושם-העיר לפנים, לוז. 
<A NAME="24"> </A>
<B>כד</B> ויראו, השומרים, איש, יוצא מן-העיר; ויאמרו לו, הראנו נא את-מבוא העיר, ועשינו עימך, חסד. 
<A NAME="25"> </A>
<B>כה</B> ויראם את-מבוא העיר, ויכו את-העיר לפי-חרב; ואת-האיש ואת-כל-משפחתו, שילחו. 
<A NAME="26"> </A>
<B>כו</B> וילך האיש, ארץ החיתים; וייבן עיר, ויקרא שמה לוז--הוא שמה, עד היום הזה.  {פ}</P>
<A NAME="27"> </A>
<P><B>כז</B> ולא-הוריש מנשה, את-בית-שאן ואת-בנותיה ואת-תענך ואת-בנותיה, ואת-יושבי דור ואת-בנותיה ואת-יושבי יבלעם ואת-בנותיה, ואת-יושבי מגידו ואת-בנותיה; ויואל, הכנעני, לשבת, בארץ הזאת. 
<A NAME="28"> </A>
<B>כח</B> ויהי כי-חזק ישראל, וישם את-הכנעני למס; והוריש, לא הורישו.  {ס}</P>
<A NAME="29"> </A>
<P><B>כט</B> ואפריים לא הוריש, את-הכנעני היושב בגזר; ויישב הכנעני בקרבו, בגזר.  {ס}</P>
<A NAME="30"> </A>
<P><B>ל</B> זבולון, לא הוריש את-יושבי קטרון, ואת-יושבי, נהלול; ויישב הכנעני בקרבו, ויהיו למס.  {ס}</P>
<A NAME="31"> </A>
<P><B>לא</B> אשר, לא הוריש את-יושבי עכו, ואת-יושבי, צידון; ואת-אחלב ואת-אכזיב ואת-חלבה, ואת-אפיק ואת-רחוב. 
<A NAME="32"> </A>
<B>לב</B> ויישב, האשרי, בקרב הכנעני, יושבי הארץ:  כי, לא הורישו.  {ס}</P>
<A NAME="33"> </A>
<P><B>לג</B> נפתלי, לא-הוריש את-יושבי בית-שמש ואת-יושבי בית-ענת, ויישב, בקרב הכנעני יושבי הארץ; ויושבי בית-שמש ובית ענת, היו להם למס. 
<A NAME="34"> </A>
<B>לד</B> וילחצו האמורי את-בני-דן, ההרה:  כי-לא נתנו, לרדת לעמק. 
<A NAME="35"> </A>
<B>לה</B> ויואל האמורי לשבת בהר-חרס, באיילון ובשעלבים; ותכבד יד בית-יוסף, ויהיו למס. 
<A NAME="36"> </A>
<B>לו</B> וגבול, האמורי, ממעלה, עקרבים--מהסלע, ומעלה.  {פ}</P>

<HR>
<P CLASS=s>

<A HREF="k0.htm">תנ"ך</A> -
שופטים - <A HREF="k07.htm">הכול</A><BR>פרק
א
<A HREF="k0702.htm">ב</A>
<A HREF="k0703.htm">ג</A>
<A HREF="k0704.htm">ד</A>
<A HREF="k0705.htm">ה</A>
<A HREF="k0706.htm">ו</A>
<A HREF="k0707.htm">ז</A>
<A HREF="k0708.htm">ח</A>
<A HREF="k0709.htm">ט</A>
<A HREF="k0710.htm">י</A>
<A HREF="k0711.htm">יא</A>
<A HREF="k0712.htm">יב</A>
<A HREF="k0713.htm">יג</A>
<A HREF="k0714.htm">יד</A>
<A HREF="k0715.htm">טו</A>
<A HREF="k0716.htm">טז</A>
<A HREF="k0717.htm">יז</A>
<A HREF="k0718.htm">יח</A>
<A HREF="k0719.htm">יט</A>
<A HREF="k0720.htm">כ</A>
<A HREF="k0721.htm">כא</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('k0701')</SCRIPT></P>
</BODY></HTML>
