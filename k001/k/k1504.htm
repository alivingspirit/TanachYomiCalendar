<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - עמוס פרק ד</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>

<A HREF="k0.htm">תנ"ך</A> -
עמוס - <A HREF="k15.htm">הכול</A><BR>פרק
<A HREF="k1501.htm">א</A>
<A HREF="k1502.htm">ב</A>
<A HREF="k1503.htm">ג</A>
ד
<A HREF="k1505.htm">ה</A>
<A HREF="k1506.htm">ו</A>
<A HREF="k1507.htm">ז</A>
<A HREF="k1508.htm">ח</A>
<A HREF="k1509.htm">ט</A>
</P>
<HR>

<H1>עמוס פרק ד</H1>

<A NAME="1"> </A>
<P><B>א</B> שמעו הדבר הזה, פרות הבשן אשר בהר שומרון, העושקות דלים, הרוצצות אביונים; האומרות לאדוניהם, הביאה ונשתה. 
<A NAME="2"> </A>
<B>ב</B> נשבע אדוניי יהוה בקודשו, כי הנה ימים באים עליכם; ונישא אתכם בצינות, ואחריתכן בסירות דוגה. 
<A NAME="3"> </A>
<B>ג</B> ופרצים תצאנה, אישה נגדה; והשלכתנה ההרמונה, נאום-יהוה. 
<A NAME="4"> </A>
<B>ד</B> בואו בית-אל ופשעו, הגלגל הרבו לפשוע; והביאו לבוקר זבחיכם, לשלושת ימים מעשרותיכם. 
<A NAME="5"> </A>
<B>ה</B> וקטר מחמץ תודה, וקראו נדבות השמיעו:  כי כן אהבתם בני ישראל, נאום אדוניי יהוה. 
<A NAME="6"> </A>
<B>ו</B> וגם-אני נתתי לכם נקיון שיניים, בכל-עריכם, וחוסר לחם, בכול מקומותיכם; ולא-שבתם עדיי, נאום-יהוה. 
<A NAME="7"> </A>
<B>ז</B> וגם אנוכי מנעתי מכם את-הגשם, בעוד שלושה חודשים לקציר, והמטרתי על-עיר אחת, ועל-עיר אחת לא אמטיר; חלקה אחת תימטר, וחלקה אשר-לא-תמטיר עליה תיבש. 
<A NAME="8"> </A>
<B>ח</B> ונעו שתיים שלוש ערים אל-עיר אחת, לשתות מים--ולא ישבעו; ולא-שבתם עדיי, נאום-יהוה. 
<A NAME="9"> </A>
<B>ט</B> הכיתי אתכם, בשידפון וביירקון--הרבות גנותיכם וכרמיכם ותאניכם וזיתיכם, יאכל הגזם; ולא-שבתם עדיי, נאום-יהוה.  {ס}</P>
<A NAME="10"> </A>
<P><B>י</B> שילחתי בכם דבר, בדרך מצריים--הרגתי בחרב בחוריכם, עם שבי סוסיכם; ואעלה באוש מחניכם, ובאפכם, ולא-שבתם עדיי, נאום-יהוה. 
<A NAME="11"> </A>
<B>יא</B> הפכתי בכם, כמהפכת אלוהים את-סדום ואת-עמורה, ותהיו, כאוד מוצל משריפה; ולא-שבתם עדיי, נאום-יהוה. 
<A NAME="12"> </A>
<B>יב</B> לכן, כה אעשה-לך ישראל:  עקב כי-זאת אעשה-לך, היכון לקראת-אלוהיך ישראל. 
<A NAME="13"> </A>
<B>יג</B> כי הנה יוצר הרים ובורא רוח, ומגיד לאדם מה-שיחו, עושה שחר עיפה, ודורך על-במותי ארץ--יהוה אלוהי-צבאות, שמו.  {פ}</P>

<HR>
<P CLASS=s>

<A HREF="k0.htm">תנ"ך</A> -
עמוס - <A HREF="k15.htm">הכול</A><BR>פרק
<A HREF="k1501.htm">א</A>
<A HREF="k1502.htm">ב</A>
<A HREF="k1503.htm">ג</A>
ד
<A HREF="k1505.htm">ה</A>
<A HREF="k1506.htm">ו</A>
<A HREF="k1507.htm">ז</A>
<A HREF="k1508.htm">ח</A>
<A HREF="k1509.htm">ט</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('k1504')</SCRIPT></P>
</BODY></HTML>
